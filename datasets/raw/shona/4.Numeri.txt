10  Zvino Jehovha akataura naMosesi, achiti:
2  “Zvigadzirire mabhosvo maviri esirivha. Uagadzire nenyundo, uashandise pakuunganidza ungano nepakuputsa misasa.
3  Kana vakaaridza ose, ungano yose inofanira kusangana newe pasuo retende rokusanganira sezvakarongwa.
4  Kana vakaridza rimwe chete, machinda anenge ari vakuru vezviuru zvevanakomana vaIsraeri anofanira kusanganawo newe sezvakarongwa.
5  “Kana mukaridza kwazvo muchikwidza nokuderedza inzwi, mapoka evaya vakadzika musasa kumabvazuva anofanira kutama.
6  Kana mukaridza kwazvo kechipiri muchikwidza nokuderedza inzwi, mapoka evaya vakadzika musasa kumaodzanyemba anofanira kutama. Vanofanira kuridza kwazvo vachikwidza nokuderedza inzwi panguva imwe neimwe inotama rimwe rawo.
7  “Zvino pakuunganidza ungano, ridzai, asi musaridza kwazvo muchikwidza nokuderedza inzwi.
8  Vanakomana vaAroni, vapristi, vanofanira kuridza mabhosvo, uye kushandiswa kwawo ngakuve murau wenyu nokusingagumi muzvizvarwa zvenyu zvose.
9  “Kana mukaenda kuhondo munyika yenyu muchirwisana nomudzvinyiriri anenge achikunetsai, munofanira kushevedzera nokuda kwokurwa muchishandisa mabhosvo, uye muchayeukwa pamberi paJehovha Mwari wenyu, moponeswa pavavengi venyu.
10  “Pazuva ramunofara nepamwaka yemitambo yenyu nepanotanga mwedzi yenyu, munofanira kuridza mabhosvo pamusoro pezvinopiwa zvenyu zvinopiswa nezvibayiro zvenyu zvokugoverana; uye kushandiswa kwawo ngakuve chiyeuchidzo chenyu pamberi paMwari wenyu. Ndini Jehovha Mwari wenyu.”
11  Zvino negore rechipiri, mumwedzi wechipiri, pazuva rechimakumi maviri mumwedzi wacho, gore rakasimuka kubva pamusoro petebhenekeri yeChipupuriro.
12  Vanakomana vaIsraeri vakatanga kutama murenje reSinai maererano nemabviro avaiita, uye gore racho rakanomira murenje reParani.
13  Vakatanga kutama kekutanga, maererano nezvakarayirwa naJehovha achishandisa Mosesi.
14  Naizvozvo boka remadzinza matatu romusasa wevanakomana vaJudha rakatanga kutama maererano nemauto aro, uye Nashoni mwanakomana waAminadhabhi ndiye aitarisira uto raro.
15  Uto redzinza revanakomana vaIsakari raitarisirwa naNetaneri mwanakomana waZuari.
16  Uto redzinza revanakomana vaZebhuruni raitarisirwa naEriyabhi mwanakomana waHeroni.
17  Zvino tebhenekeri yakaputswa, uye vanakomana vaGeshoni nevanakomana vaMerari sevatakuri vetebhenekeri vakatama.
18  Boka remadzinza matatu romusasa waRubheni rakatama maererano nemauto aro, uye Erizuri mwanakomana waShedheuri ndiye aitarisira uto raro.
19  Uto redzinza revanakomana vaSimiyoni raitarisirwa naSherumieri mwanakomana waZurishadhai.
20  Uto redzinza revanakomana vaGadhi raitarisirwa naEriyasafi mwanakomana waDheueri.
21  VaKohati sevatakuri vezvinhu zvakatsveneswa zvomunzvimbo tsvene vakatama, zvavaifanira kunge vamisa tebhenekeri panguva yavaizosvika.
22  Boka remadzinza matatu romusasa wevanakomana vaEfremu rakatama maererano nemauto aro, uye Erishama mwanakomana waAmihudhi ndiye aitarisira uto raro.
23  Uto redzinza revanakomana vaManase raitarisirwa naGamarieri mwanakomana waPedhazuri.
24  Uto redzinza revanakomana vaBenjamini raitarisirwa naAbhidhani mwanakomana waGidhiyonai.
25  Zvino boka remadzinza matatu romusasa wevanakomana vaDhani rakatama rikava varindi veshure kwemisasa yose maererano nemauto avo, uye Ahiezeri mwanakomana waAmishadhai ndiye aitarisira uto raro.
26  Uto redzinza revanakomana vaAsheri raitarisirwa naPagieri mwanakomana waOkrani.
27  Uto redzinza revanakomana vaNaftari raitarisirwa naAhira mwanakomana waEnani.
28  Aya ndiwo mabviro aiita vanakomana vaIsraeri pavaitama maererano nemauto avo.
29  Zvino Mosesi akati kuna Hobhabhu mwanakomana waReueri muMidhiyani, tezvara vaMosesi: “Tava kutama kuti tiende kunzvimbo yakanzi naJehovha, ‘Ndichakupai iyo.’ Handei tose, uye tichakuitirai zvakanaka, nokuti Jehovha akataura zvakanaka pamusoro paIsraeri.”
30  Asi akati kwaari: “Handizoendi pamwe chete nemi, asi ndichaenda kunyika yangu nokuhama dzangu.”
31  Iye akati: “Ndapota, musatisiya, nokuti imi munonyatsoziva patingadzika musasa murenje, munofanira kuva maziso edu.
32  Uye kana mukaenda nesu, chokwadi, kana Jehovha akatiitira zvakanaka, isu tichakuitiraiwo zvakanaka.”
33  Naizvozvo vakabva pagomo raJehovha vakafamba rwendo rwemazuva matatu, uye areka yesungano yaJehovha yaivatungamirira kworwendo rwemazuva matatu kuti ivatsvakire nzvimbo yokuzorora.
34  Gore raJehovha rakanga riri pamusoro pavo masikati pavakafamba vachibva mumusasa wacho.
35  Zvino paisimuka Areka, Mosesi aiti: “Haiwa Jehovha, simukai, vavengi venyu ngavapararire; uye vaya vanokuvengai kwazvo ngavatize pamberi penyu.”
36  Payaizorora, aiti: “Haiwa Jehovha, dzokai, kumakumi ezviuru aIsraeri.”
4  Zvino Jehovha akataura naMosesi naAroni, achiti:
2  “Vanakomana vaKohati vachaverengwa pakati pevanakomana vaRevhi, maererano nemhuri dzavo muimba yemadzibaba avo,
3  kubvira pane vane makore makumi matatu zvichikwira kusvikira pane vane makore makumi mashanu, vose vanopinda muboka rinoita basa rokushanda mutende rokusanganira.
4  “Iri ndiro basa revanakomana vaKohati mutende rokusanganira. Iro chinhu chitsvenetsvene:
5  Vanhu vomumusasa pavanenge vachibva, Aroni nevanakomana vake vanofanira kupinda mukati, vabvise keteni rinovharidzira, vafukidze areka yechipupuriro naro.
6  Vanofanira kuisa chokufukidzisa chematehwe emasiri pamusoro payo vowarira jira rebhuruu pamusoro, vopinza matanda ayo.
7  “Vanofanira kuwarira jira rebhuruu pamusoro petafura yechingwa chokuratidzira, uye vanofanira kuisa madhishi nemakapu nendiro nemajagi echinopiwa chinonwiwa pamusoro payo; uye chingwa chenguva dzose chinofanira kuramba chiri pairi.
8  Vanofanira kuwarira jira rakaiswa ruvara rutsvuku rwekokasi pamusoro pazvo, uye vanofanira kuifukidza nechokufukidzisa chematehwe emasiri vopinza matanda ayo.
9  Vanofanira kutora jira rebhuruu vofukidza chigadziko chemarambi echokuvhenekesa nemarambi acho nezvokudzimisa marambi zvacho nemidziyo yacho yokuisira moto nemidziyo yacho yose yemafuta yavanogara vachishumira nayo.
10  Vanofanira kuchiisa icho nemidziyo yacho yose muchinhu chokufukidzisa chematehwe emasiri, vochiisa padanda rokutakurisa.
11  Vachawarira jira rebhuruu pamusoro peatari yendarama, uye vanofanira kuifukidza nechokufukidzisa chematehwe emasiri, vopinza matanda ayo.
12  Vanofanira kutora midziyo yose yebasa rokushumira yavanogara vachishumira nayo munzvimbo tsvene, uye vanofanira kuiisa mujira rebhuruu, voifukidza nechokufukidzisa chematehwe emasiri, voiisa padanda rokutakurisa.
13  “Vanofanira kubvisa madota epaatari ane mafuta, vowarira jira remvere dzemakwai dzakaiswa ruvara rwepepuru yakatsvukuruka pamusoro payo.
14  Vanofanira kuisa midziyo yayo yose yavanogara vachishumira nayo pairi, midziyo yokuisira moto, maforogo nemafoshoro nendiro, midziyo yose yeatari; uye vanofanira kuwarira chokufukidzisa chematehwe emasiri pamusoro payo, vopinza matanda ayo.
15  “Zvino kana Aroni nevanakomana vake vapedza kufukidza nzvimbo tsvene nemidziyo yose yenzvimbo tsvene musasa paunenge wava kutama, vanakomana vaKohati vachauya kuti vazvitakure, asi havafaniri kubata nzvimbo tsvene kuti varege kufa. Zvinhu izvi ndiwo mutoro wevanakomana vaKohati patende rokusanganira.
16  “Eriyezari mwanakomana womupristi Aroni ndiye anotarisira mafuta echokuvhenekesa, rusenzi inonhuhwirira nechinopiwa chezviyo chenguva dzose nemafuta okuzodza nawo, ndiye anotarisira tebhenekeri yose nezvose zviri mairi, iyo nzvimbo tsvene nemidziyo yayo.”
17  Zvino Jehovha akataurazve naMosesi naAroni, achiti:
18  “Musarega dzinza remhuri dzevaKohati richiparadzwa pakati pevaRevhi.
19  Asi vaitirei izvi kuti varambe vari vapenyu, varege kufa nokuda kwokuswedera kwavo pedyo nezvinhu zvitsvenetsvene. Aroni nevanakomana vake vachapinda, uye vanofanira kupa mumwe nomumwe basa rake nomutoro wake.
20  Havafaniri kupinda kuti vaone zvinhu zvitsvene kunyange kwekanguva kaduku, nokuti vakangodaro vachafa.”
21  Jehovha akabva ataura naMosesi, achiti:
22  “Vanakomana vaGeshoni vachaverengwa, ivo maererano neimba yemadzibaba avo, maererano nemhuri dzavo.
23  Unyore kubvira pane vane makore makumi matatu zvichikwira kusvikira pane vane makore makumi mashanu, vose vanouya kuzopinda muboka rebasa kuti vaite basa mutende rokusanganira.
24  Iri ndiro basa remhuri dzevaGeshoni rine chokuita nokushumira uye kutakura zvinhu.
25  Vanofanira kutakura machira ematende etebhenekeri netende rokusanganira, chokufukidzisa charo nechokufukidzisa chematehwe emasiri chiri pamusoro paro, nechinhu chinovhara pasuo retende rokusanganira,
26  nejira rinorembera rechivanze nechinhu chinovhara pasuo repagedhi rechivanze chakapoterera tebhenekeri neatari, netambo dzazvo dzetende nemidziyo yazvo yose yebasa, nezvinhu zvose zvinogara zvichishandiswa pabasa. Vanofanira kushanda saizvozvo.
27  Basa rose revanakomana vevaGeshoni rine chokuita nemitoro yavo nebasa ravo rose rinofanira kuitwa sokurayira kunoita Aroni nevanakomana vake, uye munofanira kuvapa mitoro yavo yose sezvavanosungirwa kuti vaite.
28  Iri ndiro basa remhuri dzevanakomana vevaGeshoni mutende rokusanganira, uye basa ravanosungirwa kuti vaite rinotarisirwa naItamari mwanakomana womupristi Aroni.
29  “Kana vari vanakomana vaMerari, unofanira kuvanyora maererano nemhuri dzavo muimba yemadzibaba avo.
30  Unofanira kuvanyora kubvira pane vane makore makumi matatu zvichikwira kusvikira pane vane makore makumi mashanu, vose vanopinda muboka rebasa kuti vaite basa repatende rokusanganira.
31  Izvi ndizvo zvavanosungirwa kuti vaite, iwo mutoro wavo, maererano nebasa ravo rose mutende rokusanganira: mapuranga emadziro etebhenekeri nembariro dzayo nembiru dzayo nezvigadziko zvayo,
32  nembiru dzakapoterera chivanze nezvigadziko zvadzo nehoko dzadzo netambo dzadzo dzetende pamwe chete nezvokushandisa zvadzo zvose nemabasa avo ose. Munofanira kuvapa zvokushandisa zvavanosungirwa kuti vatarisire, kuti uve mutoro wavo, maererano nemazita avo.
33  Iri ndiro basa remhuri dzevanakomana vaMerari maererano nebasa ravo rose mutende rokusanganira, rinotarisirwa naItamari mwanakomana womupristi Aroni.”
34  Zvino Mosesi naAroni nemachinda eungano vakanyora vanakomana vevaKohati maererano nemhuri dzavo uye maererano neimba yemadzibaba avo,
35  kubvira pane vaiva nemakore makumi matatu zvichikwira kusvikira pane vaiva nemakore makumi mashanu, vose vakapinda muboka rebasa mutende rokusanganira.
36  Vanhu vavo vakanyorwa maererano nemhuri dzavo vakasvika zviuru zviviri nemazana manomwe nemakumi mashanu.
37  Ava ndivo vakanyorwa vemhuri dzevaKohati, vose vaya vaishanda mutende rokusanganira, vakanyorwa naMosesi naAroni sezvakarayirwa naJehovha achishandisa Mosesi.
38  Asi vaya vakanyorwa vevanakomana vaGeshoni maererano nemhuri dzavo uye maererano neimba yemadzibaba avo,
39  kubvira pane vaiva nemakore makumi matatu zvichikwira kusvikira pane vaiva nemakore makumi mashanu, vose vakapinda mubasa reboka kuti vashande mutende rokusanganira,
40  vaya vakanyorwa pakati pavo maererano nemhuri dzavo, maererano neimba yemadzibaba avo, vakasvika zviuru zviviri nemazana matanhatu nemakumi matatu.
41  Ava ndivo vakanyorwa pamhuri dzevanakomana vaGeshoni, vose vaya vaishanda mutende rokusanganira, vakanyorwa naMosesi naAroni sezvakarayirwa naJehovha.
42  Vaya vakanyorwa pamhuri dzevanakomana vaMerari maererano nemhuri dzavo, maererano neimba yemadzibaba avo,
43  kubvira pane vaiva nemakore makumi matatu zvichikwira kusvikira pane vaiva nemakore makumi mashanu, vose vaya vakapinda muboka rebasa kuti vashande mutende rokusanganira,
44  vanhu vavo vakanyorwa maererano nemhuri dzavo vakasvika zviuru zvitatu nemazana maviri.
45  Ava ndivo vakanyorwa pamhuri dzevanakomana vaMerari, vakanyorwa naMosesi naAroni sezvakarayirwa naJehovha achishandisa Mosesi.
46  Vose vaya vakanyorwa, vakanyorwa naMosesi naAroni nemachinda aIsraeri sevaRevhi maererano nemhuri dzavo uye maererano neimba yemadzibaba avo,
47  kubvira pane vaiva nemakore makumi matatu zvichikwira kusvikira pane vaiva nemakore makumi mashanu, vose vaya vaiuya kuti vaite basa rakaoma nebasa rokutakura mitoro mutende rokusanganira,
48  vanhu vavo vakanyorwa vakasvika zviuru zvisere nemazana mashanu nemakumi masere.
49  Vakanyorwa sezvakarayirwa naJehovha achishandisa Mosesi, mumwe nomumwe maererano nebasa rake nomutoro wake; uye vakanyorwa sezvakanga zvarayirwa Mosesi naJehovha.
26  Zvino denda rakati rapera, Jehovha akataura izvi kuna Mosesi naEriyezari mwanakomana womupristi Aroni:
2  “Verengai ungano yose yevanakomana vaIsraeri kubvira pane vane makore makumi maviri zvichikwira, maererano nedzimba dzemadzibaba avo, vose vari pakati paIsraeri vanokwanisa kuenda kuhondo.”
3  Mosesi nomupristi Eriyezari vakataura navo mumapani erenje eMoabhi pedyo naJodhani kuJeriko, vachiti:
4  “Vaverengei kubvira pane vane makore makumi maviri zvichikwira, sezvakanga zvarayirwa Mosesi naJehovha.” Zvino vanakomana vaIsraeri vakabuda munyika yeIjipiti vaiva:
5  Rubheni, dangwe raIsraeri; vanakomana vaRubheni vaiva: Hanoki, kwakabva mhuri yevaHanoki; Paru, kwakabva mhuri yevaParu;
6  Hezroni, kwakabva mhuri yevaHezroni; Kami, kwakabva mhuri yevaKami.
7  Idzi ndidzo dzaiva mhuri dzevaRubheni, uye vanhu vavo vakanyorwa vakasvika zviuru makumi mana nezvitatu nemazana manomwe nemakumi matatu.
8  Mwanakomana waParu aiva Eriyabhi.
9  Vanakomana vaEriyabhi vaiva: Nemueri naDhatani naAbhiramu. Dhatani uyu naAbhiramu vaiva vaya vaishevedzwa kuti vaungane, vakarwa naMosesi naAroni muungano yaKora, pavakarwa naJehovha.
10  Nyika yakabva yashama muromo wayo ikavamedza. Asi Kora akafa pakafa ungano yacho, moto pawakaparadza varume mazana maviri nemakumi mashanu. Uye vakava chiratidzo.
11  Asi vanakomana vaKora havana kufa.
12  Vanakomana vaSimiyoni maererano nemhuri dzavo vaiva: Nemueri, kwakabva mhuri yevaNemueri; Jamini, kwakabva mhuri yevaJamini; Jakini, kwakabva mhuri yevaJakini;
13  Zera, kwakabva mhuri yevaZera; Shauri, kwakabva mhuri yevaShauri.
14  Idzi ndidzo dzaiva mhuri dzevaSimiyoni: zviuru makumi maviri nezviviri nemazana maviri.
15  Vanakomana vaGadhi maererano nemhuri dzavo vaiva: Zefoni, kwakabva mhuri yevaZefoni; Hagi, kwakabva mhuri yevaHagi; Shuni, kwakabva mhuri yevaShuni;
16  Ozni, kwakabva mhuri yevaOzni; Erai, kwakabva mhuri yevaErai;
17  Arodhi, kwakabva mhuri yevaArodhi; Areri, kwakabva mhuri yevaAreri.
18  Idzi ndidzo dzaiva mhuri dzevanakomana vaGadhi, dzevanhu vavo vakanyorwa: zviuru makumi mana nemazana mashanu.
19  Vanakomana vaJudha vaiva Ere naOnani. Asi Ere naOnani vakafira munyika yeKenani.
20  Vanakomana vaJudha maererano nemhuri dzavo vaiva: Shera, kwakabva mhuri yevaShera; Perezi, kwakabva mhuri yevaPerezi; Zera, kwakabva mhuri yevaZera.
21  Vanakomana vaPerezi vaiva: Hezroni, kwakabva mhuri yevaHezroni; Hamuri, kwakabva mhuri yevaHamuri.
22  Idzi ndidzo dzaiva mhuri dzaJudha, dzevanhu vavo vakanyorwa: zviuru makumi manomwe nezvitanhatu nemazana mashanu.
23  Vanakomana vaIsakari maererano nemhuri dzavo vaiva: Tora, kwakabva mhuri yevaTora; Puvha, kwakabva mhuri yevaPuni;
24  Jashubhi, kwakabva mhuri yevaJashubhi; Shimroni, kwakabva mhuri yevaShimroni.
25  Idzi ndidzo dzaiva mhuri dzaIsakari, dzevanhu vavo vakanyorwa: zviuru makumi matanhatu nezvina nemazana matatu.
26  Vanakomana vaZebhuruni maererano nemhuri dzavo vaiva: Seredhi, kwakabva mhuri yevaSeredhi; Eroni, kwakabva mhuri yevaEroni; Jareeri, kwakabva mhuri yevaJareeri.
27  Idzi ndidzo dzaiva mhuri dzevaZebhuruni, dzevanhu vavo vakanyorwa: zviuru makumi matanhatu nemazana mashanu.
28  Vanakomana vaJosefa maererano nemhuri dzavo vaiva Manase naEfremu.
29  Vanakomana vaManase vaiva: Makiri, kwakabva mhuri yevaMakiri. Makiri akabereka Giriyedhi. Giriyedhi, kwakabva mhuri yevaGiriyedhi.
30  Ava ndivo vaiva vanakomana vaGiriyedhi: Iezeri, kwakabva mhuri yevaIezeri; Hereki, kwakabva mhuri yevaHereki;
31  Asrieri, kwakabva mhuri yevaAsrieri; Shekemu, kwakabva mhuri yevaShekemu;
32  Shemidha, kwakabva mhuri yevaShemidha; Heferi, kwakabva mhuri yevaHeferi.
33  Zvino Zerofehadhi mwanakomana waHeferi haana kuva nevanakomana, asi vanasikana, uye vanasikana vaZerofehadhi vaiva Mahra naNoa, Hogra, Mirika naTiza.
34  Idzi ndidzo dzaiva mhuri dzaManase, uye vanhu vavo vakanyorwa vaiva zviuru makumi mashanu nezviviri nemazana manomwe.
35  Ava ndivo vaiva vanakomana vaEfremu maererano nemhuri dzavo: Shutera, kwakabva mhuri yevaShutera; Bhekeri, kwakabva mhuri yevaBhekeri; Tahani, kwakabva mhuri yevaTahani.
36  Ava ndivo vaiva vanakomana vaShutera: Erani, kwakabva mhuri yevaErani.
37  Idzi ndidzo dzaiva mhuri dzevanakomana vaEfremu, dzevanhu vavo vakanyorwa: zviuru makumi matatu nezviviri nemazana mashanu. Ava ndivo vaiva vanakomana vaJosefa maererano nemhuri dzavo.
38  Vanakomana vaBhenjamini maererano nemhuri dzavo vaiva: Bhira, kwakabva mhuri yevaBhira; Ashbheri, kwakabva mhuri yevaAshbheri; Ahiramu, kwakabva mhuri yevaAhiramu;
39  Shefufamu, kwakabva mhuri yevaShufamu; Hufamu, kwakabva mhuri yevaHufamu.
40  Vanakomana vaBhira vaiva Adhi naNaamani: Adhi, kwakabva mhuri yevaAdhi; Naamani, kwakabva mhuri yevaNaamani.
41  Ava ndivo vaiva vanakomana vaBhenjamini maererano nemhuri dzavo, uye vanhu vavo vakanyorwa vaiva zviuru makumi mana nezvishanu nemazana matanhatu.
42  Ava ndivo vaiva vanakomana vaDhani maererano nemhuri dzavo: Shuhamu, kwakabva mhuri yevaShuhamu. Idzi ndidzo dzaiva mhuri dzaDhani maererano nemhuri dzavo.
43  Mhuri dzose dzevaShuhamu, pane vakanyorwa vavo, vaiva zviuru makumi matanhatu nezvina nemazana mana.
44  Vanakomana vaAsheri maererano nemhuri dzavo vaiva: Imnaa, kwakabva mhuri yevaImnaa; Ishvhi, kwakabva mhuri yevaIshvhi; Bheria, kwakabva mhuri yevaBheria;
45  kuvanakomana vaBheria: Hebheri, kwakabva mhuri yevaHebheri; Marikieri, kwakabva mhuri yevaMarikieri.
46  Zita romwanasikana waAsheri raiva Sera.
47  Idzi ndidzo dzaiva mhuri dzevanakomana vaAsheri, dzevanhu vavo vakanyorwa: zviuru makumi mashanu nezvitatu nemazana mana.
48  Vanakomana vaNaftari maererano nemhuri dzavo vaiva: Jazeeri, kwakabva mhuri yevaJazeeri; Guni, kwakabva mhuri yevaGuni;
49  Jezeri, kwakabva mhuri yevaJezeri; Shiremu, kwakabva mhuri yevaShiremu.
50  Idzi ndidzo dzaiva mhuri dzaNaftari maererano nemhuri dzavo, uye vanhu vavo vakanyorwa vaiva zviuru makumi mana nezvishanu nemazana mana.
51  Ava ndivo vanhu vakanyorwa vevanakomana vaIsraeri: zviuru mazana matanhatu nechimwe nemazana manomwe nemakumi matatu.
52  Pashure paizvozvo Jehovha akataura naMosesi, achiti:
53  “Nyika inofanira kugoverwa ava kuti ive yavo maererano nokuwanda kwemazita acho.
54  Unofanira kuwedzera nhaka yomunhu maererano nokuwanda kwevaainavo, uye unofanira kuderedza nhaka yomunhu maererano noushoma hwevaainavo. Nhaka yomumwe nomumwe inofanira kupiwa zvichienzanirana nevanhu vake vakanyorwa.
55  Nyika yacho inofanira kugoverwa pachishandiswa mujenya chete. Vanofanira kuwana nhaka maererano nemazita emadzinza emadzibaba avo.
56  Nhaka yomunhu inofanira kugoverwa pakati pevazhinji nevashoma mujenya uriwo unoshandiswa pakusarudza.”
57  Zvino ava ndivo vanhu vakanyorwa vevaRevhi maererano nemhuri dzavo: Geshoni, kwakabva mhuri yevaGeshoni; Kohati, kwakabva mhuri yevaKohati; Merari, kwakabva mhuri yevaMerari.
58  Idzi ndidzo dzaiva mhuri dzevaRevhi: mhuri yevaRibhini, mhuri yevaHebroni, mhuri yevaMari, mhuri yevaMushi, mhuri yevaKora. Zvino Kohati akabereka Amramu.
59  Zita romudzimai waAmramu raiva Jokebhedhi, mwanasikana waRevhi, akaberekerwa Revhi nomudzimai wake muIjipiti. Kwapera nguva yakati, akaberekera Amramu, Aroni naMosesi naMiriyemu hanzvadzi yavo.
60  Zvino Aroni akaberekerwa Nadhabhi naAbhihu, Eriyezari naItamari.
61  Asi Nadhabhi naAbhihu vakafa nokuti vakauya nomoto wakanga usingabvumirwi nomutemo pamberi paJehovha.
62  Vanhu vavo vakanyorwa vakasvika zviuru makumi maviri nezvitatu, vanhurume vose vaibvira pamwedzi mumwe chete zvichikwira. Havana kunyorwa pakati pevanakomana vaIsraeri, nokuti hapana nhaka yavaizopiwa pakati pevanakomana vaIsraeri.
63  Ava ndivo vanhu vavo vakanyorwa naMosesi nomupristi Eriyezari pavakanyora vanakomana vaIsraeri mumapani erenje eMoabhi pedyo naJodhani kuJeriko.
64  Asi pakati paivava hapana kuva nomurume mumwe chete pane vaya vakanyorwa naMosesi nomupristi Aroni pavakanyora vanakomana vaIsraeri murenje reSinai.
65  Nokuti Jehovha akanga ati nezvavo: “Chokwadi vachafira murenje.” Naizvozvo kwavari hakuna kusara kana murume mumwe chete kunze kwaKarebhi mwanakomana waJefune naJoshua, mwanakomana waNuni.
11  Zvino vanhu vakaita sevanhu vaiva nechimwe chinhu chakaipa chokunyunyuta pamusoro pacho Jehovha achizvinzwa. Jehovha paakazvinzwa, akabva atsamwa kwazvo, uye moto waJehovha wakapfuta pakati pavo, ukaparadza vamwe vaiva kumucheto kwomusasa.
2  Vanhu pavakatanga kuchema kuna Mosesi, iye akabva ateterera Jehovha, uye moto wacho wakadzima.
3  Nzvimbo iyoyo yakazotumidzwa kuti Tabhera, nokuti moto waJehovha wakanga wapfuta pakati pavo.
4  Zvino boka revamwe vanhu vakanga vakavhengana raiva pakati pavo rakava nenhomba youdyire, uye vanakomana vaIsraeri vakatangawo kuchemazve, vachiti: “Ndiani achatipa nyama kuti tidye?
5  Tinoyeuka hove dzataidya muIjipiti tisingatengi, magaka nemanwiwa nerikisi nehanyanisi negariki!
6  Asi zvino mweya yedu yaoma. Maziso edu haana chimwe chaachiri kuona kunze kwemana iyi.”
7  Sezvineiwo, mana yacho yakanga yakaita sembeu yekorianderi, uye yaitaridzika sedheriyumu.
8  Vanhu vaipararira voinhonga, voikuya pamakuyo kana kuti kuidzvura muduri, uye vaiibikira muhari dzokubikira kana kuti vaiigadzira kuti ive makeke eraundi, uye kunaka kwayo kwaiita sokunaka kwekeke rinotapira rakabikwa nemafuta.
9  Dova paraidonhera pamusoro pomusasa usiku, mana yacho yaidonherawo ipapo.
10  Zvino Mosesi akanzwa vanhu vachichema mumhuri dzavo, murume mumwe nomumwe ari pasuo retende rake. Jehovha akatsamwa kwazvo, uye zvakanga zvakaipa kuna Mosesi.
11  Mosesi akabva ati kuna Jehovha: “Makaitirei zvakaipa kumushandi wenyu, uye nei musina kundinzwira nyasha, zvamakaisa mutoro wevanhu ava vose pandiri?
12  Ndini ndakabata pamuviri pevanhu vose ava here? Ndini ndakavabereka here, kuti muti kwandiri, ‘Vatakure pachipfuva chako, sokutakura kunoita mureri wechirume mwana anoyamwa,’ uende navo kunyika yamakapikira madzitateguru avo?
13  Nyama yokupa vanhu vose ava ndinoiwana kupi? Nokuti vanoramba vachindichemera, vachiti, ‘Tipe nyama tidye!’
14  Handikwanisi kutakura vanhu ava vose ndoga, nokuti vanondiremera kwazvo.
15  Naizvozvo kana muri kundiitira saizvozvo, ndapota ndiurayei henyu, kana mandinzwira nyasha, musaita kuti ndione dambudziko rangu.”
16  Jehovha akatiwo kuna Mosesi: “Ndiunganidzire varume makumi manomwe pavarume vakuru vaIsraeri, vaunoziva kuti varume vakuru vevanhu nevatungamiriri vavo, uende navo kutende rokusanganira, uye ngavamire ipapo newe.
17  Ndichaburuka, ndotaura newe ipapo; ndichatora mumwe mudzimu uri pauri ndouisa pavari, uye vachakubatsira pakutakura mutoro wevanhu vacho kuti urege kuutakura uri woga.
18  Zvino iwe uti kuvanhu, ‘Zvitsvenesei nokuda kwamangwana, nokuti muchadya nyama, zvamakachema Jehovha achinzwa, muchiti: “Ndiani achatipa nyama kuti tidye, nokuti zvakanga zvakatinakira muIjipiti?” Jehovha achakupai nyama, uye muchadya.
19  Hamungadyi zuva rimwe kana mazuva maviri kana mazuva mashanu kana mazuva gumi kana mazuva makumi maviri,
20  asi kwomwedzi wose, kusvikira yava kubuda nomumhino dzenyu uye yava kukusemesai, nokuti makaramba Jehovha, ari pakati penyu, uye makachema pamberi pake, muchiti: “Takabvirei kuIjipiti?”’”
21  Mosesi akabva ati: “Vanhu vandiri pakati pavo varume zviuru mazana matanhatu vanofamba netsoka, asi imi mati, ‘Ndichavapa nyama, uye vachadya kwomwedzi wose’!
22  Vachaurayirwa makwai nemombe, kuti vakwane here? Kana kuti vachabatirwa hove dzose dzomugungwa, kuti vakwane here?”
23  Jehovha akati kuna Mosesi: “Ruoko rwaJehovha rwakanyanya kupfupika here? Zvino uchaona kana zvandinotaura zvichaitika kwauri kana kuti kwete.”
24  Pashure paizvozvo Mosesi akabuda, akaudza vanhu mashoko aJehovha. Akaunganidza varume makumi manomwe kubva pavarume vakuru vevanhu, akaita kuti vamire vakapoteredza tende.
25  Jehovha akabva aburuka ari mugore, akataura naye, akabvisa mumwe mudzimu wakanga uri paari, akauisa pane mumwe nomumwe wevarume vakuru makumi manomwe. Mudzimu wacho pawakangogara pavari, ivo vakabva vaita sevaprofita; asi havana kuzozviitazve.
26  Zvino paiva nevarume vaviri vakasara vari mumusasa. Mumwe ainzi Eridhadhi, uye mumwe wacho ainzi Medhadhi. Mudzimu wacho wakagara pavari, zvavaiva vamwe vevaya vakanyorwa, asi vakanga vasina kubuda kuti vaende kutende. Naizvozvo vakaita sevaprofita vari mumusasa.
27  Rimwe jaya rakamhanya, rikaudza Mosesi richiti: “Eridhadhi naMedhadhi vari kuita sevaprofita mumusasa!”
28  Joshua mwanakomana waNuni, mushumiri waMosesi kubvira paujaya hwake, akabva apindura akati: “Ishe wangu Mosesi, vadzivisei!”
29  Asi Mosesi akati kwaari: “Uri kunzwa godo nokuda kwangu here? Aiwa, ndaizoda kuti dai vanhu vose vaJehovha vaiva vaprofita, nokuti Jehovha aizoisa mudzimu wake pavari!”
30  Gare gare Mosesi akaenda kumusasa, iye nevarume vakuru vaIsraeri.
31  Zvino mhepo yakabva kuna Jehovha, ikatanga kuuyisa zvihuta kubva kugungwa ichizviwisira pamusasa, zvikavapo munzvimbo ingaita rwendo rwezuva rimwe chete kuenda uku uye rwendo rwezuva rimwe chete kuenda uko, kupoteredza musasa wose, uye zvikaita anenge makubhiti maviri pamusoro penyika.
32  Vanhu vakabva vasimuka zuva iroro rose nousiku hwose nezuva rakatevera racho rose vakaramba vachiunganidza zvihuta. Akaunganidza zvishoma, akaunganidza homeri gumi, uye vakaramba vachizviyanika munzvimbo yakakura kwazvo kupoteredza musasa wose.
33  Nyama yakanga ichiri pakati pemazino avo, isati yatsengwa, Jehovha paakatsamwira vanhu vacho kwazvo, uye Jehovha akauraya vanhu vazhinji kwazvo.
34  Nzvimbo iyoyo yakazonzi Kibroti-hataavha, nokuti ipapo vakaviga vanhu vakaratidza nhomba youdyire.
35  Vanhu vakatama paKibroti-hataavha vakaenda kuHazeroti, vakaramba vari paHazeroti.
8  Zvino Jehovha akataura naMosesi, achiti:
2  “Taura naAroni, uti kwaari, ‘Pose paunobatidza marambi, marambi acho manomwe anofanira kuvhenekera nzvimbo iri pamberi pechigadziko chemarambi.’”
3  Aroni akatanga kuita saizvozvo. Akabatidza marambi acho nokuda kwenzvimbo yaiva pamberi pechigadziko chemarambi, sezvakanga zvarayirwa Mosesi naJehovha.
4  Zvino aya ndiwo magadzirirwo akanga akaitwa chigadziko chemarambi. Chakanga chakagadzirwa nenyundo chiri chendarama. Chakanga chakagadzirwa nenyundo kusvikira kumativi acho uye kusvikira kumaruva acho akatumbuka. Maererano nezvakanga zvaratidzwa Mosesi naJehovha, iye akanga agadzira chigadziko chemarambi saizvozvo.
5  Jehovha akataurazve naMosesi, achiti:
6  “Tora vaRevhi pakati pevanakomana vaIsraeri, uvachenese.
7  Izvi ndizvo zvaunofanira kuvaitira kuti uvachenese: Sasa pamusoro pavo mvura inogeza zvivi, uye vanofanira kuveurwa miviri yavo yose nechisvo, vogeza nguo dzavo, vozvichenesa.
8  Zvino vanofanira kutora nzombe duku nechinopiwa chayo chezviyo chefurawa yakatsetseka yakakanyiwa nemafuta, uye utore imwe nzombe duku kuti ive chinopiwa chechivi.
9  Unofanira kuuya nevaRevhi pamberi petende rokusanganira, wounganidza ungano yose yevanakomana vaIsraeri.
10  Unofanira kuuya nevaRevhi pamberi paJehovha, uye vanakomana vaIsraeri vanofanira kuisa maoko avo pamusoro pevaRevhi.
11  Aroni anofanira kuita kuti vaRevhi vazunguzirwe pamberi paJehovha sezvinoitwa chinopiwa chinozunguzirwa chinobva kuvanakomana vaIsraeri, uye vanofanira kuita basa rokushumira Jehovha.
12  “Zvino vaRevhi vanofanira kuisa maoko avo pamisoro yenzombe. Pashure paizvozvo, ipa imwe yacho ive chinopiwa chechivi uye imwe yacho ive chinopiwa chinopisirwa Jehovha kuti uyananisire vaRevhi.
13  Unofanira kuita kuti vaRevhi vamire pamberi paAroni nevanakomana vake uye unofanira kuita kuti vazunguzirwe kuna Jehovha sezvinoitwa chinopiwa chinozunguzirwa.
14  Unofanira kutsaura vaRevhi pakati pevanakomana vaIsraeri, uye vaRevhi vachava vangu.
15  Pashure paizvozvo vaRevhi vanofanira kupinda kuti vashande patende rokusanganira. Naizvozvo unofanira kuvachenesa, woita kuti vazunguzirwe sezvinoitwa chinopiwa chinozunguzirwa.
16  Nokuti ndevaya vakapiwa, vandakapiwa vachibva pavanakomana vaIsraeri. Ndinofanira kuvatora kuti vave vangu munzvimbo yevaya vanozarura zvibereko zvose, matangwe ose evanakomana vaIsraeri.
17  Nokuti matangwe ose evanakomana vaIsraeri ndeangu, evanhu neemhuka. Ndakaatsaura kuti ave angu pazuva randakauraya matangwe ose munyika yeIjipiti.
18  Ndichatora vaRevhi munzvimbo yematangwe ose pavanakomana vaIsraeri.
19  Ndichapa vaRevhi kuna Aroni nevanakomana vake kuti vave vakapiwa vanobva pavanakomana vaIsraeri, kuti vaite basa revanakomana vaIsraeri mutende rokusanganira uye kuti vayananisire vanakomana vaIsraeri, kuti denda rirege kuitika pavanakomana vaIsraeri nokuti vanakomana vaIsraeri vanoswedera pedyo nenzvimbo tsvene.”
20  Mosesi naAroni neungano yose yevanakomana vaIsraeri vakaitira vaRevhi saizvozvo. Maererano nezvose zvakanga zvarayirwa Mosesi naJehovha pamusoro pevaRevhi, vanakomana vaIsraeri vakavaitira saizvozvo.
21  Naizvozvo vaRevhi vakazvinatsa, vakageza nguo dzavo, Aroni achibva azoita kuti vazunguzirwe sezvinoitwa chinopiwa chinozunguzirwa pamberi paJehovha. Aroni akabva avayananisira kuti avachenese.
22  Izvozvo zvaitwa, vaRevhi vakauya kuti vazoita basa ravo mutende rokusanganira pamberi paAroni nevanakomana vake. Sezvakanga zvarayirwa Mosesi naJehovha pamusoro pevaRevhi, vakavaitira saizvozvo.
23  Zvino Jehovha akataura naMosesi, achiti:
24  “Izvi ndizvo zvinoshanda kuvaRevhi: Ane makore anobvira pamakumi maviri nemashanu zvichikwira achapinda muboka rinoita basa repatende rokusanganira.
25  Asi kana apfuura zera remakore makumi mashanu acharega basa reboka, orega kushanda.
26  Anofanira kushumira hama dzake mutende rokusanganira achitarisira zvaanosungirwa kuti aite, asi haafaniri kuita basa. Unofanira kuitira vaRevhi maererano neizvi pane zvavanosungirwa kuti vaite.”
30  Zvino Mosesi akataura nevakuru vemadzinza evanakomana vaIsraeri, achiti: “Iri ndiro shoko rarayirwa naJehovha:
2  Kana munhu akapika kuna Jehovha kana kuti akapika mhiko yokuti asunge mweya wake kuti urege zvimwe zvinhu, haafaniri kuputsa shoko rake. Anofanira kuita maererano nezvose zvakabuda mumuromo make.
3  “Kana mukadzi akapika kuna Jehovha kana kuti akazvisunga nemhiko yokurega zvimwe zvinhu ari mumba mababa vake achiri muduku,
4  baba vake vakanzwa mhiko yake kana kuti mhiko yake yokurega zvimwe zvinhu yaakasunga nayo mweya wake uye baba vake vomunyararira, mhiko dzake dzose dzicharamba dziripo, uye mhiko dzose dzokurega zvimwe zvinhu dzaakasunga nadzo mweya wake dzicharamba dziripo.
5  Asi kana baba vake vakamurambidza pazuva ravanonzwa mhiko dzake dzose kana kuti mhiko dzake dzokurega zvimwe zvinhu dzaakasunga nadzo mweya wake, hadzingarambi dziripo, asi Jehovha achamukanganwira, nokuti baba vake vakamurambidza.
6  “Asi kana aine murume, uye achakasungwa nemhiko yake kana kuti kuvimbisa kwokusafunga kwemiromo yake kwaakasunga nako mweya wake,
7  murume wake akazvinzwa omunyararira pazuva raanozvinzwa, mhiko dzake dzinofanira kurambawo dziripo kana kuti mhiko dzake dzokurega zvimwe zvinhu dzaakasunga nadzo mweya wake dzicharamba dziripo.
8  Asi kana murume wake pazuva raanozvinzwa akamurambidza, iye aitawo kuti mhiko yake yaakanga akasungwa nayo ikundikane kana kuti kuvimbisa kwokusafunga kwemiromo yake kwaakasunga nakwo mweya wake kukundikane, uye Jehovha achamukanganwira.
9  “Asi kana kuri kupika kwechirikadzi kana mukadzi akarambwa, zvose zvaakasunga nazvo mweya wake zvicharamba zviripo nokuda kwake.
10  “Asi kana akapika ari mumba momurume wake kana kuti akasunga mweya wake nemhiko yokurega zvimwe zvinhu achiita zvokupika,
11  uye murume wake akazvinzwa, omunyararira, haana kumurambidza; mhiko dzake dzose dzinofanira kuramba dziripo kana kuti mhiko chero ipi zvayo yokurega zvimwe zvinhu yaakasunga nayo mweya wake icharamba iripo.
12  Asi kana murume wake akaita kuti dzikundikane zvachose pazuva raanonzwa kutaura chero kupi zvako kwemiromo yake, idzo mhiko dzake kana kuti iyo mhiko yake yokuti mweya wake urege zvimwe zvinhu, hadzingarambi dziripo. Murume wake aita kuti dzikundikane, uye Jehovha achamukanganwira.
13  Mhiko chero ipi zvayo kana kuti kupika chero kupi zvako kwokurega zvimwe zvinhu kwaangaita kuti atambudze mweya, murume wake angakusimbisa kana kuti murume wake angaita kuti kukundikane.
14  Asi kana murume wake akamunyararira zvachose zuva nezuva, iye asimbisawo mhiko dzake dzose kana kuti mhiko dzake dzose dzokurega zvimwe zvinhu dzaakazvisunga nadzo. Adzisimbisa nokuti akamunyararira pazuva raakadzinzwa.
15  Kana akaita kuti dzikundikane zvachose pashure pokunge adzinzwa, iye anotakurawo kukanganisa kwake.
16  “Iyi ndiyo mirau yakarayirwa Mosesi naJehovha pakati pomurume nomudzimai wake, pakati pababa nomwanasikana wavo achiri muduku, achiri mumba mababa vake.”
16  Zvino Kora mwanakomana waIzihari, mwanakomana waKohati, mwanakomana waRevhi, akasimuka, pamwe chete naDhatani naAbhiramu vanakomana vaEriyabhi, naOni mwanakomana waPereti, vanakomana vaRubheni.
2  Vakasimuka pamberi paMosesi, ivo nevarume mazana maviri nemakumi mashanu vevanakomana vaIsraeri, machinda eungano, vaya vaigara vachishevedzwa kumisangano, varume vakanga vakakurumbira.
3  Naizvozvo vakaunganira Mosesi naAroni, vakati kwavari: “Zvakwana imi, nokuti ungano yose, vose zvavo vatsvene uye Jehovha ari pakati pavo. Saka, nei muchizvikwidziridza paungano yaJehovha?”
4  Mosesi paakazvinzwa akabva awira pasi nechiso chake.
5  Akabva ataura naKora neungano yake yose, achiti: “Mangwanani, Jehovha achazivisa kuti wake ndoupi uye kuti mutsvene ndoupi, kuti ndiani anofanira kuswedera pedyo naye, uye munhu waachasarudza ndiye achaswedera pedyo naye.
6  Itai izvi: Torai midziyo yokuisira moto, Kora neungano yake yose,
7  muise moto mukati mayo, moisa rusenzi pairi pamberi paJehovha mangwana, uye munhu achasarudzwa naJehovha, ndiye mutsvene. Zvakwana, imi vanakomana vaRevhi!”
8  Zvino Mosesi akati kuna Kora: “Ndapota, teererai, imi vanakomana vaRevhi.
9  Chinhu chiduku here kwamuri kuti Mwari waIsraeri akakutsaurai paungano yaIsraeri kuti akuisei kwaari kuti muite basa repatebhenekeri yaJehovha uye kuti mumire pamberi peungano kuti muishumire,
10  uye kuti akuswededzei pedyo imi nehama dzenyu dzose, vanakomana vaRevhi vamuinavo? Naizvozvo mava kuedzawo kuda kuwana upristi here?
11  Nokuda kwaizvozvo iwe neungano yako yose iri kuungana, muri kurwisana naJehovha. Kana ari Aroni, iye ndianiwo zvake kuti mumugunun’unire?”
12  Gare gare Mosesi akatuma munhu kunoshevedza Dhatani naAbhiramu vanakomana vaEriyabhi, asi ivo vakati: “Hatisi kuzouya!
13  Chinhu chiduku kwazvo here kuti iwe wakatibudisa munyika inoyerera mukaka nouchi kuti utiurayire murenje, zvokuti wava kuda kuzviitawo jinda rinotitonga pazvinhu zvose?
14  Sezvazviri, hauna kutiendesa kunyika inoyerera mukaka nouchi, kuti utipe nhaka yeminda neyeminda yemizambiringa. Unoda kutushura maziso evanhu avo here? Hatisi kuzouya!”
15  Mosesi akabva atsamwa kwazvo, akati kuna Jehovha: “Musatarira chinopiwa chavo chezviyo. Handina kuvatorera kana mbongoro hono imwe chete, uyewo handina kukuvadza kana mumwe wavo.”
16  Mosesi akabva ati kuna Kora: “Iwe neungano yako yose, uyai pamberi paJehovha, iwe naivo naAroni, mangwana.
17  Mumwe nomumwe ngaatore mudziyo wake wokuisira moto, muise rusenzi pairi, uye mumwe nomumwe auye nomudziyo wake wokuisira moto pamberi paJehovha, midziyo yokuisira moto ine mazana maviri nemakumi mashanu, uye iwe naAroni, mumwe nomumwe aine mudziyo wake wokuisira moto.”
18  Naizvozvo mumwe nomumwe akatora mudziyo wake wokuisira moto, vakaisa moto pairi uye vakaisa rusenzi pairi, vakamira pasuo retende rokusanganira pamwe chete naMosesi naAroni.
19  Kora paakaunganidza ungano yose kuzorwisana navo pasuo retende rokusanganira, kubwinya kwaJehovha kwakabva kwaonekwa neungano yose.
20  Zvino Jehovha akataura naMosesi naAroni, achiti:
21  “Ibvai pakati peungano iyi, kuti ndibve ndangovatsakatisa.”
22  Naizvozvo vakawira pasi nezviso zvavo, vakati: “Haiwa Mwari, Mwari wesimba roupenyu rezvipenyu zvenyama yemarudzi ose, kana munhu mumwe chete akatadza, mungatsamwira ungano yose here?”
23  Jehovha akataurawo naMosesi, achiti:
24  “Taura neungano, uchiti, ‘Ibvai patebhenekeri dzaKora, Dhatani naAbhiramu!’”
25  Pashure paizvozvo Mosesi akasimuka, akaenda kwaiva naDhatani naAbhiramu, uye varume vakuru vaIsraeri vakaenda naye.
26  Akabva ataura neungano yacho, achiti: “Ndapota, ibvai pamberi pematende evanhu ava vakaipa, musabata chero chinhu chavo chipi zvacho, kuti murege kuparadzwa muchivi chavo chose.”
27  Vakabva vabva pamberi petebhenekeri yaKora, Dhatani naAbhiramu, kumativi ose, uye Dhatani naAbhiramu vakabuda, vakamira pamasuo ematende avo, pamwe chete nemadzimai avo, nevanakomana vavo nevana vavo.
28  Mosesi akabva ati: “Muchaziva neizvi kuti Jehovha akandituma kuti ndiite mabasa aya ose, kuti hazvisi zvomumwoyo mangu:
29  Kana vanhu ava vachizofa semafiro anongoita vanhu vose uye kana vachizorangwa semarangirwo anongoitwa vanhu vose, haasi Jehovha akandituma.
30  Asi kana chiri chinhu chitsva chichaitwa naJehovha, uye kana nyika ikashama muromo wayo, ikavamedza ivo nezvinhu zvavo zvose, vakaenda kuSheori vari vapenyu, muchabva maziva kuti varume ava havana kuremekedza Jehovha.”
31  Zvino paakangopedza kutaura mashoko aya ose, pavakanga vakamira pakatanga kutsemuka.
32  Nyika yakashama muromo wayo ikavamedza, ivo nemhuri dzavo nevanhu vose vakanga vari vaKora nezvinhu zvose.
33  Naizvozvo ivo, navose vaiva vavo, vakaenda kuSheori vari vapenyu, ivhu rikavafushira, zvokuti vakaparara pakati peungano.
34  VaIsraeri vose vakanga vakavapoteredza vakatiza, vanhu vacho pavairidza mhere, nokuti vakati: “Tinotya kuti nyika ingatimedza!”
35  Moto wakabva kuna Jehovha ukaparadza varume mazana maviri nemakumi mashanu vaipisira rusenzi.
36  Zvino Jehovha akataura naMosesi, achiti:
37  “Udza Eriyezari mwanakomana womupristi Aroni kuti atore midziyo yokuisira moto iri pakati pomoto mukuru, ‘Iwe uparadzire moto wacho ipapo; nokuti midziyo yacho mitsvene,
38  iyo midziyo yokuisira moto yevarume ava vakatadzira mweya yavo. Vanofanira kuipfura kuti ive marata matete, ave chokufukidza nacho atari, nokuti vakauya nayo pamberi paJehovha, zvokuti yakava mitsvene; uye ngaive chiratidzo kuvanakomana vaIsraeri.’”
39  Naizvozvo mupristi Eriyezari akatora midziyo yemhangura yokuisira moto, yakanga yauya nevaya vakanga vatsva, uye vakaipfura ikava chokufukidza nacho atari,
40  kuti ive chiyeuchidzo kuvanakomana vaIsraeri, kuti kurege kuva nomumwe munhuwo zvake asiri wevana vaAroni angaswedera pedyo kuti aite kuti rusenzi ipfungaire pamberi paJehovha, uye kuti kurege kuva nomunhu angaita saKora neungano yake, sezvaakanga audzwa naJehovha achishandisa Mosesi.
41  Zvino pazuva rakatevera chairo ungano yose yevanakomana vaIsraeri yakagunun’unira Mosesi naAroni, ichiti: “Imi, makauraya vanhu vaJehovha.”
42  Zvino ungano payakanga yaunganira Mosesi naAroni, vakabva vatendeukira kutende rokusanganira; uye tarira! gore rakanga rakaifukidza, uye kubwinya kwaJehovha kwakatanga kuoneka.
43  Mosesi naAroni vakauya pamberi petende rokusanganira.
44  Jehovha akabva ataura naMosesi, achiti:
45  “Ibvai pakati peungano iyi, kuti ndibve ndavatsakatisa.” Ivo vakabva vawira pasi nezviso zvavo.
46  Pashure paizvozvo Mosesi akati kuna Aroni: “Tora mudziyo wokuisira moto, uise moto unobva paatari pauri, uise rusenzi, wokurumidza kuenda kuungano, wonoiyananisira, nokuti kutsamwa kwabva pachiso chaJehovha. Denda ratanga!”
47  Aroni akabva autora, sezvakanga zvataurwa naMosesi, akamhanya, akapinda pakati peungano; uye tarira! denda rakanga ratanga pakati pevanhu. Naizvozvo akaisa rusenzi pauri, akatanga kuyananisira vanhu.
48  Akaramba akamira pakati pevakafa nevapenyu. Denda racho rakazoguma.
49  Vaya vakaurayiwa nedenda racho vakasvika zviuru gumi nezvina nemazana manomwe, tisingabatanidzi vaya vakafa nokuda kwaKora.
50  Aroni paakazodzokera kwaiva naMosesi kusuo retende rokusanganira, denda racho rakanga raguma.
35  Zvino Jehovha akataura naMosesi pamapani erenje eMoabhi pedyo naJodhani kuJeriko, achiti:
2  “Rayira vanakomana vaIsraeri kuti vape vaRevhi maguta okuti vagare pakati penhaka yavo, uye kuti vape vaRevhi mafuro emaguta akavapoteredza.
3  Maguta acho achava nzvimbo yokuti vagare, mafuro awo ari ezvipfuwo zvavo, ezvinhu zvavo neemhuka dzavo dzose dzomusango.
4  Mafuro emaguta, amuchapa vaRevhi, achatangira parusvingo rweguta obuda kunze makubhiti chiuru kumativi ose.
5  Munofanira kuyera kunze kweguta kurutivi rwokumabvazuva makubhiti zviuru zviviri, kurutivi rwokumaodzanyemba makubhiti zviuru zviviri, kurutivi rwokumavirira makubhiti zviuru zviviri uye kurutivi rwokuchamhembe makubhiti zviuru zviviri, guta riri pakati pacho. Aya ndiwo achava mafuro emaguta acho.
6  “Aya ndiwo maguta amuchapa vaRevhi: maguta matanhatu okupotera, amuchapa kuti muurayi atizire ikoko, uye muchavapa mamwe maguta makumi mana nemaviri tisingabatanidzi aya.
7  Maguta ose amuchapa vaRevhi achava maguta makumi mana nemasere, iwo pamwe chete nemafuro awo.
8  Maguta amuchapa achatorwa panhaka yevanakomana vaIsraeri. Vazhinji muchavatorera mazhinji, asi vashoma muchavatorera mashoma. Mumwe nomumwe achapa vaRevhi mamwe emaguta ake, zvichienzanirana nenhaka yake yaachatora kuti ive yake.”
9  Zvino Jehovha akaramba achitaura naMosesi, achiti:
10  “Taura nevanakomana vaIsraeri, uti kwavari, ‘Muchayambuka Jodhani kuti muende kunyika yeKenani.
11  Munofanira kusarudza maguta anokuitirai nyore kusvika. Iwo achava maguta okuti mupotere, uye muurayi anouraya mweya asingaiti nemaune anofanira kutizira ikoko.
12  Maguta acho achava kwamuri kwokupotera pamutsivi weropa, kuti muurayi arege kufa kusvikira amira pamberi peungano kuti atongwe.
13  Maguta amuchavapa, iwo maguta matanhatu okupotera, achashandiswa nemi.
14  Munofanira kuvapa mhiri kuno kwaJodhani maguta matatu, uye munofanira kuvapa munyika yeKenani maguta matatu. Iwo achava maguta okupotera.
15  Maguta matanhatu aya achava kwokupotera kuvanakomana vaIsraeri nokumutorwa nokumugari wokune imwe nyika ari pakati pavo, kuti ani naani anouraya mweya asingaiti nemaune atizire ikoko.
16  “‘Zvino kana achinge amurova nechishandiso chesimbi zvokuti anofa, iye imhondi. Chokwadi mhondi yacho inofanira kuurayiwa.
17  Kana achinge amurova nedombo duku ringamuuraya zvokuti anofa, iye imhondi. Chokwadi mhondi yacho inofanira kuurayiwa.
18  Kana achinge amurova nechishandiso chiduku chakagadzirwa nedanda chingamuuraya zvokuti anofa, iye imhondi. Mhondi yacho inofanira kuurayiwa.
19  “‘Mutsivi weropa ndiye anofanira kuuraya mhondi yacho. Kana akangoerekana asangana naye, iye anofanira kumuuraya.
20  Kana achinge amusunda nokuti anomuvenga kana kuti amutema iye akavandira kuti afe,
21  kana kuti amurova noruoko kuti afe nokuti anomuvenga, chokwadi muurayi wacho anofanira kuurayiwa. Iye imhondi. Mutsivi weropa anofanira kuuraya mhondi yacho kana akangoerekana asangana nayo.
22  “‘Asi kana achinge amusunda zvisingatarisirwi, asingamuvengi kana kuti akanda chero chinhu chipi zvacho kwaari asina kuvandira,
23  kana kuti dombo ringamuuraya asingamuoni kana kuti ariwisira paari, zvokuti anofa, iye anga asingavengani naye uye anga asingatsvaki kumukuvadza,
24  ungano ngaibve yatonga pakati pomuurayi wacho nomutsivi weropa maererano nokutonga uku.
25  Ungano inofanira kununura muurayi paruoko rwomutsivi weropa, uye ungano inofanira kumudzorera kuguta rake rokupotera kwaakanga atizira, uye anofanira kugara imomo kusvikira mupristi mukuru akazodzwa nemafuta matsvene afa.
26  “‘Asi kana muurayi akadarika muganhu weguta rake rokupotera kwaangatizira,
27  mutsivi weropa omuwana kunze kwomuganhu weguta rake rokupotera, uye mutsivi weropa ouraya muurayi, iye haana mhosva yeropa.
28  Nokuti iye anofanira kugara muguta rake rokupotera kusvikira mupristi mukuru afa, uye kana mupristi mukuru afa, muurayi angadzokera kunyika yenhaka yake.
29  Izvi zvinofanira kuva kwamuri murau wokutonga muzvizvarwa zvenyu zvose munzvimbo dzenyu dzose dzamunogara.
30  “‘Wose anouraya mweya anofanira kuurayiwa semhondi kana zvapupu zvichinge zvapupurira, asi chapupu chimwe chete hachingapupuriri mweya kuti iwo ufe.
31  Hamufaniri kugamuchira rudzikinuro nokuda kwomweya wemhondi inofanira kufa, nokuti chokwadi inofanira kuurayiwa.
32  Musagamuchira rudzikinuro nokuda kwomunhu atizira kuguta rake rokupotera, kuti atangezve kugara munyika yacho mupristi mukuru asati afa.
33  “‘Musasvibisa nyika yamugere; nokuti ropa ndiro rinosvibisa nyika, uye nyika haingayananisirwi pamusoro peropa rakateurirwa pairi kunze kwokushandisa ropa romunhu anoriteura.
34  Musasvibisa nyika yamugere, yandigere pakati payo; nokuti ini Jehovha ndigere pakati pevanakomana vaIsraeri.’”
18  Zvino Jehovha akati kuna Aroni: “Iwe nevanakomana vako neveimba yababa vako vauinavo muchazvidavirira kukanganisa kune chokuita nenzvimbo tsvene, uye iwe nevanakomana vako vauinavo muchazvidavirira kukanganisa kune chokuita noupristi hwenyu.
2  Swededzawo hama dzako dzedzinza raRevhi, dzinza rababa vako, dzauinadzo, kuti dzive newe uye dzikushumire, iwe nevanakomana vako vauinavo, pamberi petende reChipupuriro.
3  Vanofanira kuchengeta zvavanosungirwa kuti vakuitire nezvavanosungirwa kuti vaitire tende rose. Asi havafaniri kuswedera pedyo nemidziyo yenzvimbo tsvene uye kuatari kuti varege kufa, ivo kana imi.
4  Vanofanira kuva newe uye vanofanira kuchengeta zvavanosungirwa kuti vaitire tende rokusanganira pamusoro pebasa rose retende, uye hapana mumwe munhuwo zvake anofanira kuswedera pedyo nemi.
5  Munofanira kuchengeta zvamunosungirwa kuti muitire nzvimbo tsvene nezvamunosungirwa kuti muitire atari, kuti vanakomana vaIsraeri varege kutsamwirwazve.
6  Zvino tarira! ini ndatora hama dzenyu, ivo vaRevhi, pakati pevanakomana vaIsraeri, kuti vave chipo kwamuri, sevaya vakapiwa Jehovha kuti vaite basa repatende rokusanganira.
7  Zvino iwe nevanakomana vako vauinavo munofanira kuchengetedza upristi hwenyu pamusoro pezvinhu zvose zvine chokuita neatari uye pamusoro pezviri mukati meketeni; uye munofanira kuita basa. Ndichapa upristi hwenyu kuti huve chipo chebasa, uye mumwe munhuwo zvake anoswedera pedyo anofanira kuurayiwa.”
8  Zvino Jehovha akataurazve naAroni, akati: “Asi ini, tarira! ndakupa basa rokuti uchengete mipiro yandinopiwa. Pazvinhu zvose zvitsvene zvevanakomana vaIsraeri ndaipa kwauri nokuvanakomana vako kuti ive chikamu chenyu, ive mugove wenyu nokusingagumi.
9  Uyu unofanira kuva wako pazvinhu zvitsvenetsvene, pachinopiwa chinopiswa nomoto, zvinopiwa zvavo zvose pamwe chete nezvinopiwa zvavo zvose zvezviyo nezvinopiwa zvavo zvose zvechivi chavo nezvinopiwa zvavo zvose zvemhosva, zvavachadzosa kwandiri. Izvo chinhu chitsvenetsvene kwauri nokuvanakomana vako.
10  Unofanira kuzvidyira munzvimbo tsvenetsvene. Vanhurume vose vanofanira kuzvidya. Zvinofanira kuva chinhu chitsvene kwauri.
11  Izvi ndezvako: mupiro wechipo chavo pamwe chete nezvinopiwa zvose zvinozunguzirwa zvevanakomana vaIsraeri. Ndazvipa iwe nevanakomana vako nevanasikana vako vauinavo, kuti zvive mugove wenyu nokusingagumi. Ani naani akachena ari muimba yako angazvidya.
12  “Ndakupa mafuta ose akanaka kwazvo newaini itsva yose yakanaka kwazvo nezviyo, zvibereko zvavo zvokutanga, zvavachapa Jehovha.
13  Michero inotanga kuibva pane yose iri panyika yavo, yavachauya nayo kuna Jehovha, inofanira kuva yako. Ani naani akachena ari muimba yako angaidya.
14  “Zvinhu zvose zvakatsaurwa zvachose pakati paIsraeri zvinofanira kuva zvako.
15  “Zvinhu zvose zvinovhura chibereko, zvenyama yemarudzi ose, zvavachauya nazvo kuna Jehovha, vanhu nemhuka, zvinofanira kuva zvako. Zvisinei, chokwadi unofanira kudzikinura matangwe evanhu; uye unofanira kudzikinura matangwe emhuka dzisina kuchena.
16  Unofanira kuadzikinura nomutengo wao wokudzikinura kubvira pamwedzi mumwe chete zvichikwira, nokukosha kwakatarwa, mashekeri mashanu esirivha kana tichienzanisa neshekeri renzvimbo tsvene. Magera makumi maviri.
17  Asi usadzikinura nzombe inotanga kuberekwa kana gwayana gono rinotanga kuberekwa kana mbudzi inotanga kuberekwa. Izvo zvinhu zvitsvene. Unofanira kusasa ropa razvo paatari, uye unofanira kuita kuti mafuta azvo apfungaire sechinopiwa chinopiswa nomoto kuti chive kunhuhwirira kwakanaka kunoitirwa Jehovha.
18  Nyama yazvo inofanira kuva yako. Inofanira kuva yako sechityu chechinopiwa chinozunguzirwa uye sebandauko rokurudyi.
19  Iwe nevanakomana vako nevanasikana vako vauinavo, ndakupai mipiro yose mitsvene ichapiwa Jehovha nevanakomana vaIsraeri, kuti ive mugove wenyu nokusingagumi. Isungano yomunyu nokusingagumi pamberi paJehovha kwauri nokuvana vako vauinavo.”
20  Zvino Jehovha akati kuna Aroni: “Hauzovi nenhaka munyika yavo, uye hauzovi nomugove pakati pavo. Ini ndini mugove wako nenhaka yako pakati pevanakomana vaIsraeri.
21  “Tarira! ndapa vanakomana vaRevhi zvegumi zvose pakati paIsraeri kuti ive nhaka nokuda kwebasa ravo ravari kuita, iro basa repatende rokusanganira.
22  Vanakomana vaIsraeri havafanirizve kuswedera pedyo netende rokusanganira kuti varege kuita chivi vofa.
23  VaRevhi ndivo vanofanira kuita basa repatende rokusanganira, uye ndivo vanofanira kuzvidavirira kukanganisa kwavo. Iwo murau nokusingagumi muzvizvarwa zvenyu zvose kuti havafaniri kuwana nhaka pakati pevanakomana vaIsraeri.
24  Nokuti chegumi chevanakomana vaIsraeri, chavachapa Jehovha kuti chive mupiro, ndachipa vaRevhi kuti ive nhaka yavo. Ndokusaka ndati kwavari, ‘Havafaniri kuwana nhaka pakati pevanakomana vaIsraeri.’”
25  Jehovha akabva ataura naMosesi, achiti:
26  “Unofanira kutaura nevaRevhi, uti kwavari, ‘Muchagamuchira chegumi chinobva kuvanakomana vaIsraeri chandakupai kubva kwavari kuti chive nhaka yenyu, uye munofanira kupa Jehovha chegumi chinobva pane chegumi chacho kuti chive mupiro.
27  Chichaverengerwa kwamuri somupiro wenyu, sezvinoitwa zviyo zviri paburiro uye sezvinoitwa zvibereko zvizhinji zvinobva muchisviniro chewaini kana kuti chemafuta.
28  Saizvozvi nemiwo muchapa Jehovha mupiro unobva pane zvegumi zvenyu zvose zvamuchagamuchira kubva kuvanakomana vaIsraeri, uye munofanira kupa mupristi Aroni mupiro unobva pazviri unopiwa Jehovha.
29  Pazvipo zvose zvamunopiwa, muchapa Jehovha mipiro yemarudzi ose, yakanakisisa yacho, kuti ive chinhu chitsvene chinobva pazviri.’
30  “Zvino uti kwavari, ‘Pamunopa zvakanaka kwazvo pazvipo zvacho, zvichaverengerwa kuvaRevhi sezvibereko zvepaburiro uye sezvibereko zvinobva muchisviniro chewaini kana chemafuta.
31  Munofanira kuzvidyira panzvimbo dzose, imi nemhuri dzenyu, nokuti ndiwo mubayiro wenyu nokuda kwebasa renyu patende rokusanganira.
32  Musatadza nokuda kwazvo nokupa zvakanaka kwazvo zvinobva pazviri, uye musasvibisa zvinhu zvitsvene zvevanakomana vaIsraeri, kuti murege kufa.’”
17  Zvino Jehovha akataura naMosesi, achiti:
2  “Taura nevanakomana vaIsraeri, utore kwavari tsvimbo imwe chete nokuda kweimba imwe neimwe yemadzibaba avo kumachinda avo ose, maererano nedzimba dzemadzibaba avo, tsvimbo gumi nembiri. Unyore zita romumwe nomumwe patsvimbo yake.
3  Unyore zita raAroni patsvimbo yaRevhi, nokuti pane tsvimbo imwe chete yomukuru weimba yemadzibaba avo.
4  Unofanira kudziisa mutende rokusanganira pamberi peChipupuriro, pandinogara ndichisangana nemi.
5  Zvichaitika ndezvokuti, murume wandichasarudza, tsvimbo yake ichatungira, uye ndichanyaradza kundigunun’unira kwevanakomana vaIsraeri, kwavari kukugunun’unirai.”
6  Naizvozvo Mosesi akataura nevanakomana vaIsraeri, uye machinda avo ose akamupa tsvimbo imwe chete nokuda kwejinda rimwe nerimwe, tsvimbo imwe chete nokuda kwejinda rimwe nerimwe, maererano nedzimba dzemadzibaba avo, tsvimbo gumi nembiri; uye tsvimbo yaAroni yakanga iri imwe yetsvimbo dzavo.
7  Mosesi akabva aisa tsvimbo dzacho pamberi paJehovha mutende reChipupuriro.
8  Zvino zuva rakatevera racho Mosesi paakapinda mutende reChipupuriro, tarira! tsvimbo yaAroni yeimba yaRevhi yakanga yatungira, uye yakanga ichibudisa tumapazi uye ichitumbuka maruva, ichibereka maarumondi akaibva.
9  Mosesi akabva abvisa tsvimbo dzose pamberi paJehovha, akaenda nadzo kuvanakomana vose vaIsraeri, vakatarira, mumwe nomumwe akatora tsvimbo yake.
10  Naizvozvo Jehovha akati kuna Mosesi: “Dzorera tsvimbo yaAroni pamberi peChipupuriro kuti ive chimwe chinhu chinofanira kuchengetwa kuti chive chiratidzo kuvanakomana vokupanduka, kuti kundigunun’unira kwavo kugume, kuti varege kufa.”
11  Mosesi akabva aita sezvaakanga arayirwa naJehovha. Akaita izvozvo chaizvo.
12  Zvino vanakomana vaIsraeri vakatanga kuti kuna Mosesi: “Zvino tichafa, tichaparara, isu tose tichaparara.
13  Ani naani anoswedera pedyo, anosvika pedyo netebhenekeri yaJehovha, achafa! Tofa here saizvozvo?”
9  Zvino Jehovha akataura naMosesi murenje reSinai mugore rechipiri vabuda munyika yeIjipiti, mumwedzi wokutanga, achiti:
2  “Zvino vanakomana vaIsraeri vanofanira kugadzirira chibayiro chepaseka panguva yayo yakatarwa.
3  Munofanira kuigadzirira panguva yayo yakatarwa pazuva rechigumi nemana mumwedzi uno panguva yorubvunzavaeni. Muigadzirire maererano nemirau yayo yose nezvinogara zvichiitwa zvayo zvose.”
4  Naizvozvo Mosesi akataura nevanakomana vaIsraeri kuti vagadzirire chibayiro chepaseka.
5  Vakabva vagadzirira chibayiro chepaseka mumwedzi wokutanga, pazuva rechigumi nemana romwedzi wacho panguva yorubvunzavaeni, murenje reSinai. Maererano nezvose zvakanga zvarayirwa Mosesi naJehovha, vanakomana vaIsraeri vakaita saizvozvo.
6  Zvino kwakanga kuine varume vakanga vaitwa vasina kuchena nomweya wakafa zvokuti vakanga vasingakwanisi kugadzirira chibayiro chepaseka pazuva iroro. Nokudaro vakauya pamberi paMosesi naAroni pazuva iroro.
7  Varume vacho vakabva vati kwaari: “Taitwa vasina kuchena nomweya womunhu. Nei tingadziviswa kuuya nechibayiro kuna Jehovha panguva yacho yakatarwa tiri pakati pevanakomana vaIsraeri?”
8  Mosesi akati kwavari: “Mirai ipapo, regai ndinzwe zvicharayirwa naJehovha pamusoro penyu.”
9  Jehovha akabva ataura naMosesi, achiti:
10  “Taura nevanakomana vaIsraeri, uchiti, ‘Kunyange kana munhu chero upi zvake wenyu kana wezvizvarwa zvenyu akaitwa asina kuchena nomweya kana kuti akava parwendo rwokure, iyewo anofanira kugadzirira Jehovha chibayiro chepaseka.
11  Vanofanira kuchigadzira mumwedzi wechipiri, pazuva rechigumi nemana, panguva yorubvunzavaeni. Vanofanira kuchidya pamwe chete nemakeke asina kuviriswa nemiriwo inovava.
12  Havafaniri kusiya zvimwe zvacho kusvikira mangwanani, uye havafaniri kutyora mapfupa ari machiri. Vanofanira kuchigadzira maererano nomurau wose wepaseka.
13  Asi kana munhu wacho akanga akachena hake kana akanga asiri parwendo uye akanga arega hake kugadzira chibayiro chepaseka, mweya iwoyo unofanira kubva waparadzwa pakati pevanhu vawo, nokuti munhu wacho haana kuuya nechinopiwa chaJehovha panguva yacho yakatarwa. Munhu iyeye achazvidavirira chivi chake.
14  “‘Kana mutorwa achigara nemi, iye anofanirawo kugadzira chibayiro chepaseka chinoitirwa Jehovha. Anofanira kuita maererano nomurau wepaseka uye maererano nezvinogara zvichiitwa. Ngapave nomurau mumwe chete kwamuri, kumutorwa nokumunhu womunyika yacho.’”
15  Zvino pazuva rakamiswa tebhenekeri, gore rakafukidza tebhenekeri yetende rechiChipupuriro, asi manheru chinhu chaioneka somoto chakaramba chiri pamusoro petebhenekeri kusvikira mangwanani.
16  Zvairamba zvakaita saizvozvo nguva dzose: Gore raiifukidza masikati, uye chinhu chaioneka somoto chaiifukidza usiku.
17  Nguva dzose paisimuka gore kubva pamusoro petende, vanakomana vaIsraeri vaibva vatamawo, uye panzvimbo paimira gore, ndipo paidzika vanakomana vaIsraeri musasa.
18  Vanakomana vaIsraeri vaitama sezvairayirwa naJehovha, uye vaidzika musasa sezvairayirwa naJehovha. Mazuva ose ayo gore raigara pamusoro petebhenekeri, ivo vairamba vakadzikawo musasa.
19  Gore racho parairamba riri pamusoro petebhenekeri kwemazuva mazhinji, vanakomana vaIsraeri vaichengetawo zvavaisungirwa kuti vaitire Jehovha zvokuti vaisafanira kutama.
20  Padzimwe nguva gore racho rairamba riri pamusoro petebhenekeri kwemazuva mashomanana. Vairamba vakadzika musasa sezvairayirwa naJehovha, uye vaitama sezvairayirwa naJehovha.
21  Gore racho padzimwe nguva rairamba riripo kubvira manheru kusvikira mangwanani; uye gore racho raisimuka mangwanani, ivo votama. Angava aiva masikati kana usiku paisimuka gore racho, ivo vaitamawo.
22  Kana gore racho rairamba riri pamusoro petebhenekeri kwemazuva maviri kana mwedzi kana mazuva mazhinji, rakamira pamusoro payo, vanakomana vaIsraeri vairamba vakadzikawo musasa uye vaisatama, asi paraisimuka ivo vaitamawo.
23  Vaidzika musasa sezvairayirwa naJehovha, uye vaitama sezvairayirwa naJehovha. Vaichengeta zvavaisungirwa kuti vaitire Jehovha sezvairayirwa naJehovha achishandisa Mosesi.
28  Zvino Jehovha akataurazve naMosesi, achiti:
2  “Rayira vanakomana vaIsraeri, uti kwavari, ‘Muchenjerere kundiunzira chinopiwa changu, zvokudya zvangu, nokuda kwezvinopiwa zvangu zvinopiswa nomoto kuti zvive kunhuhwirira kwakanaka kwandiri, panguva yazvo yakatarwa.’
3  “Uti kwavari, ‘Ichi ndicho chinopiwa chinopiswa nomoto chamuchauya nacho kuna Jehovha: pazuva roga roga, makwayana makono maviri akanaka ane gore rimwe chete kuti ave chinopiwa chinopiswa nguva dzose.
4  Uchapa gwayana gono rimwe chete mangwanani, uye uchapa rimwe gwayana racho gono panguva yorubvunzavaeni,
5  pamwe chete nechegumi cheefa yefurawa yakatsetseka kuti chive chinopiwa chezviyo, chakakanyiwa nemafuta akaita zvokudzvurwa anokwana chikamu chimwe chete pazvikamu zvina zvehini;
6  chinopiwa chinopiswa chenguva dzose, chaipiwa paGomo reSinai kuti chive kunhuhwirira kwakanaka, chinopiwa chinopisirwa Jehovha nomoto,
7  pamwe chete nechinopiwa chacho chinonwiwa, chikamu chimwe chete pazvikamu zvina zvehini pagwayana gono rimwe nerimwe. Dururira Jehovha chinopiwa chinonwiwa chedoro rinodhaka munzvimbo tsvene.
8  Uchapa rimwe gwayana gono panguva yorubvunzavaeni. Ucharipa kuti rive chinopiwa chinopiswa nomoto, chokunhuhwirira kwakanaka kunoitirwa Jehovha, pamwe chete nechinopiwa chacho chezviyo chakafanana nechemangwanani uye pamwe chete nechinopiwa chacho chinonwiwa chakafanana.
9  “‘Asi pazuva resabata pachava nemakwayana makono maviri akanaka, ane gore rimwe chete uye zviyero zviviri zvegumi zvefurawa yakatsetseka kuti zvive chinopiwa chezviyo chakakanyiwa nemafuta, pamwe chete nechinopiwa chacho chinonwiwa,
10  kuti zvive chinopiwa chinopiswa chesabata pasabata racho, pamwe chete nechinopiwa chinopiswa chenguva dzose nechinopiwa chacho chinonwiwa.
11  “‘Zvino pakutanga kwemwedzi yenyu, muchauya kuna Jehovha nenzombe mbiri duku negondohwe rimwe chete, makwayana makono akanaka manomwe, rimwe nerimwe riine gore rimwe chete kuti zvive chinopiwa chinopiswa,
12  nezviyero zvitatu zvegumi zvefurawa yakatsetseka kuti zvive chinopiwa chezviyo chakakanyiwa nemafuta nokuda kwenzombe imwe neimwe nezviyero zviviri zvegumi zvefurawa yakatsetseka kuti zvive chinopiwa chezviyo chakakanyiwa nemafuta nokuda kwegondohwe rimwe chete,
13  nechiyero chimwe chete chegumi chefurawa yakatsetseka kuti chive chinopiwa chezviyo chakakanyiwa nemafuta nokuda kwegwayana gono rimwe nerimwe, kuti chive chinopiwa chinopiswa, kunhuhwirira kwakanaka, chinopiwa chinopisirwa Jehovha nomoto.
14  Zvinopiwa zvazvo zvinonwiwa zvinofanira kuva hafu yehini yewaini panzombe uye chikamu chimwe pazvikamu zvitatu zvehini pagondohwe uye chikamu chimwe pazvikamu zvina zvehini pagwayana gono. Ichi ndicho chinopiwa chinopiswa chomwedzi nomwedzi mumwedzi wacho nokuda kwemwedzi yegore.
15  Uyewo mbudzana imwe inofanira kupiwa kuti ive chinopiwa chechivi kuna Jehovha kuwedzera kuchinopiwa chinopiswa chenguva dzose pamwe chete nechinopiwa chacho chinonwiwa.
16  “‘Mumwedzi wokutanga, pazuva rechigumi nemana romwedzi wacho, pachava nepaseka yaJehovha.
17  Pazuva rechigumi nemashanu romwedzi uyu pachava nomutambo. Makeke asina kuviriswa achadyiwa kwemazuva manomwe.
18  Pazuva rokutanga pachava nokuungana kutsvene. Hamufaniri kuita basa rakaoma chero ripi zvaro.
19  Munofanira kuuya nenzombe mbiri duku negondohwe rimwe chete nemakwayana makono manomwe, rimwe nerimwe riine gore rimwe chete, kuti zvive chinopiwa chinopiswa nomoto, chinopiwa chinopisirwa Jehovha. Zvinofanira kuva zvakanaka.
20  Muchapa zviyero zvitatu zvegumi nokuda kwenzombe imwe chete nezviyero zviviri zvegumi nokuda kwegondohwe racho kuti zvive zvinopiwa zvazvo zvezviyo zvefurawa yakatsetseka yakakanyiwa nemafuta.
21  Saizvozvowo uchapa chiyero chimwe chete chegumi nokuda kwemakwayana makono manomwe, rimwe nerimwe pamakwayana makono manomwe;
22  nembudzi imwe chete yechinopiwa chechivi kuti ikuyananisirei.
23  Munofanira kupa izvi tisingabatanidzi chinopiwa chinopiswa chemangwanani, chechinopiwa chinopiswa chenguva dzose.
24  Saizvozvo munofanira kupa chinopiwa chinopiswa nomoto, kunhuhwirira kwakanaka kunoitirwa Jehovha, zuva nezuva kwemazuva manomwe sezvokudya. Chinofanira kupiwa pamwe chete nechinopiwa chinopiswa chenguva dzose, nechinopiwa chacho chinonwiwa.
25  Pazuva rechinomwe munofanira kuva nokuungana kutsvene. Hamufaniri kuita basa rakaoma chero ripi zvaro.
26  “‘Zvino pazuva remichero inotanga kuibva, pamunouya nechinopiwa chezviyo zvitsva kuna Jehovha, pamutambo wenyu wemavhiki munofanira kuva nokuungana kutsvene. Hamufaniri kuita basa rakaoma chero ripi zvaro.
27  Munofanira kuuya nenzombe mbiri, gondohwe rimwe chete, makwayana makono manomwe rimwe nerimwe riine gore rimwe chete, kuti zvive chinopiwa chinopiswa chokunhuhwirira kwakanaka kunoitirwa Jehovha;
28  uye sechinopiwa chazvo chezviyo chefurawa yakatsetseka yakakanyiwa nemafuta, zviyero zvitatu zvegumi nokuda kwenzombe imwe neimwe, zviyero zviviri zvegumi nokuda kwegondohwe rimwe chete,
29  saizvozvowo chiyero chimwe chete chegumi nokuda kwegwayana gono rimwe nerimwe pamakwayana makono manomwe;
30  mbudzana imwe chete yokukuyananisirai.
31  Munofanira kuzvipa tisingabatanidzi chinopiwa chinopiswa chenguva dzose nechinopiwa chacho chezviyo. Zvinofanira kuva zvakanaka, pamwe chete nezvinopiwa zvazvo zvinonwiwa.
27  Zvino vanasikana vaZerofehadhi mwanakomana waHeferi mwanakomana waGiriyedhi mwanakomana waMakiri mwanakomana waManase, wemhuri dzaManase mwanakomana waJosefa, vakaswedera pedyo. Aya ndiwo aiva mazita evanasikana vake: Mahra, Noa naHogra naMirika naTiza.
2  Vakamira pamberi paMosesi nepamberi pomupristi Eriyezari nepamberi pemachinda neungano yose pasuo retende rokusanganira, vachiti:
3  “Baba vedu vakafira murenje, asi havana kuva pakati peungano, kureva vaya vakaungana kuti varwe naJehovha muungano yaKora, asi vakafira chivi chavo; uye havana kumbova nevanakomana.
4  Nei zita rababa vedu richifanira kubviswa pakati pemhuri yavo nokuti vakanga vasina mwanakomana? Haiwa, tipei nhaka pakati pehama dzababa vedu.”
5  Mosesi akaenda nenyaya yavo pamberi paJehovha.
6  Jehovha akabva ataura izvi kuna Mosesi:
7  “Vanasikana vaZerofehadhi vari kutaura zvakarurama. Unotofanira kuvapa nhaka pakati pehama dzababa vavo, uye unofanira kuita kuti vagare nhaka yababa vavo.
8  Unofanira kutaura nevanakomana vaIsraeri, uchiti, ‘Kana murume chero upi zvake akafa asina kuva nomwanakomana, munofanira kubva maita kuti nhaka yake igarwe nomwanasikana wake.
9  Kana asina mwanasikana, munofanira kubva mapa vakoma nevanun’una vake nhaka yake.
10  Kana asina vakoma nevanun’una, munofanira kubva mapa vakoma nevanun’una vababa vake nhaka yake.
11  Kana baba vake vasina vakoma nevanun’una, munofanira kubva mapa hama yake yomumba iri pedyo zvikuru naye nhaka yake, uye inofanira kuita kuti ive yayo. Unofanira kuva murau wevanakomana vaIsraeri maererano nezvakatongwa, sezvarayirwa Mosesi naJehovha.’”
12  Naizvozvo Jehovha akati kuna Mosesi: “Kwira mugomo iri reAbharimu, uone nyika yandichapa vanakomana vaIsraeri.
13  Kana waiona, uchabva waiswa kwakaiswa vanhu vokwako, sezvakaitwa mukoma wako Aroni,
14  nokuti makapandukira murayiro wangu murenje reZini pakapopota ungano, pamusoro pokunditsvenesa pedyo nemvura pamberi pavo. Iyi ndiyo mvura yeMeribha iri kuKadheshi murenje reZini.”
15  Zvino Mosesi akataura naJehovha, achiti:
16  “Jehovha Mwari wesimba roupenyu rezvipenyu zvenyama yemarudzi ose ngaagadze murume paungano
17  achabuda achivatungamirira uye achapinda achivatungamirira, achabuda navo uye achapinda navo, kuti ungano yaJehovha irege kuva semakwai asina mufudzi.”
18  Naizvozvo Jehovha akati kuna Mosesi: “Tora Joshua, mwanakomana waNuni, murume ane mafungiro akasiyana nevamwe, uise maoko ako pamusoro pake;
19  umumise pamberi pomupristi Eriyezari nepamberi peungano yose, umurayire ivo vachizviona.
20  Unofanira kuisa kumwe kukudzwa kwako paari, kuti ungano yose yevanakomana vaIsraeri imuteerere.
21  Iye achamira pamberi pomupristi Eriyezari, uye anofanira kumubvunzira nokutonga kweUrimu pamberi paJehovha. Vachabuda kana arayira uye vachapinda kana arayira, iye nevanakomana vose vaIsraeri vaainavo neungano yose.”
22  Zvino Mosesi akaita sezvaakanga arayirwa naJehovha. Naizvozvo akatora Joshua, akamumisa pamberi pomupristi Eriyezari nepamberi peungano yose,
23  akaisa maoko ake pamusoro pake akamurayira, sezvakanga zvataurwa naJehovha achishandisa Mosesi.
7  Zvino pazuva rakapedza Mosesi kumisa tebhenekeri, akaizodza, akaitsvenesa pamwe chete nezvokushandisa zvayo zvose neatari nemidziyo yayo yose. Nokudaro akazvizodza, akazvitsvenesa.
2  Machinda aIsraeri, ivo vakuru vedzimba dzemadzibaba avo, vakabva vauya nezvinopiwa, zvavaiva machinda emadzinza uye zvavaitarisira vaya vakanyorwa,
3  vakauya nechinopiwa chavo pamberi paJehovha, ngoro nhanhatu dzakanga dzakafukidzwa, nemombe gumi nembiri, ngoro imwe iri yemachinda maviri uye nzombe imwe iri yomumwe nomumwe; vakauya nazvo pamberi petebhenekeri.
4  Zvino Jehovha akati kuna Mosesi:
5  “Zvigamuchire kwavari, zvazvichava zvokuita nazvo basa retende rokusanganira, uzvipe vaRevhi, mumwe nomumwe zvinoenzanirana nebasa rake.”
6  Naizvozvo Mosesi akagamuchira ngoro dzacho nemombe dzacho, akazvipa vaRevhi.
7  Akapa vanakomana vaGeshoni ngoro mbiri nemombe ina zvichienzanirana nebasa ravo,
8  akapa vanakomana vaMerari ngoro ina nemombe sere zvichienzanirana nebasa ravo, zvichitarisirwa naItamari, mwanakomana womupristi Aroni.
9  Asi haana chaakapa vanakomana vaKohati, nokuti vaiva nebasa repanzvimbo tsvene. Vaitakura nepamapfudzi avo.
10  Zvino machinda akauya nezvinopiwa zvawo pakatsaurirwa atari pazuva rayakazodzwa, machinda akapa chinopiwa chawo ari pamberi peatari.
11  Naizvozvo Jehovha akati kuna Mosesi: “Ngaape zvinopiwa zvawo zvokutsaurira atari seizvi, jinda rimwe pazuva rimwe uye rimwe jinda racho pane rimwe zuva.”
12  Zvino akauya nechinopiwa chake pazuva rokutanga aiva Nashoni mwanakomana waAminadhabhi wedzinza raJudha.
13  Chinopiwa chake chaiva dhishi rimwe resirivha, rairema mashekeri zana nemakumi matatu, ndiro imwe yesirivha yemashekeri makumi manomwe kana tichienzanisa neshekeri renzvimbo tsvene, zvose zvizere nefurawa yakatsetseka yakakanyiwa nemafuta kuti ive chinopiwa chezviyo;
14  kapu imwe yendarama yemashekeri gumi, izere nerusenzi;
15  nzombe duku imwe, gondohwe rimwe, gwayana gono rimwe rine gore rimwe chete, kuti zvive chinopiwa chinopiswa;
16  mbudzana imwe kuti ive chinopiwa chechivi;
17  uye mombe mbiri, makondohwe mashanu, nhongo shanu, makwayana makono mashanu, rimwe nerimwe riine gore rimwe chete, kuti zvive chibayiro chokugoverana. Ichi ndicho chaiva chinopiwa chaNashoni mwanakomana waAminadhabhi.
18  Pazuva rechipiri Netaneri mwanakomana waZuari, jinda raIsakari, akauya nechinopiwa chake.
19  Akauya nechinopiwa chake chedhishi rimwe resirivha, rairema mashekeri zana nemakumi matatu, ndiro imwe yesirivha yemashekeri makumi manomwe kana tichienzanisa neshekeri renzvimbo tsvene, zvose zvizere nefurawa yakatsetseka yakakanyiwa nemafuta kuti ive chinopiwa chezviyo;
20  kapu imwe yendarama yemashekeri gumi, izere nerusenzi;
21  nzombe duku imwe, gondohwe rimwe, gwayana gono rimwe rine gore rimwe chete, kuti zvive chinopiwa chinopiswa;
22  mbudzana imwe kuti ive chinopiwa chechivi;
23  uye mombe mbiri, makondohwe mashanu, nhongo shanu, makwayana makono mashanu, rimwe nerimwe riine gore rimwe chete, kuti zvive chibayiro chokugoverana. Ichi ndicho chaiva chinopiwa chaNetaneri mwanakomana waZuari.
24  Pazuva rechitatu kwakauya jinda revanakomana vaZebhuruni, Eriyabhi mwanakomana waHeroni.
25  Chinopiwa chake chaiva dhishi rimwe resirivha, rairema mashekeri zana nemakumi matatu, ndiro imwe yesirivha yemashekeri makumi manomwe kana tichienzanisa neshekeri renzvimbo tsvene, zvose zvizere nefurawa yakatsetseka yakakanyiwa nemafuta kuti zvive chinopiwa chezviyo;
26  kapu imwe yendarama yemashekeri gumi, izere nerusenzi;
27  nzombe duku imwe, gondohwe rimwe, gwayana gono rimwe rine gore rimwe chete, kuti zvive chinopiwa chinopiswa;
28  mbudzana imwe kuti ive chinopiwa chechivi;
29  mombe mbiri, makondohwe mashanu, nhongo shanu, makwayana makono mashanu, rimwe nerimwe riine gore rimwe chete, kuti zvive chibayiro chokugoverana. Ichi ndicho chaiva chinopiwa chaEriyabhi mwanakomana waHeroni.
30  Pazuva rechina kwakauya jinda revanakomana vaRubheni, Erizuri mwanakomana waShedheuri.
31  Chinopiwa chake chaiva dhishi rimwe resirivha, rairema mashekeri zana nemakumi matatu, ndiro imwe yesirivha yemashekeri makumi manomwe kana tichienzanisa neshekeri renzvimbo tsvene, zvose zvizere nefurawa yakatsetseka yakakanyiwa nemafuta kuti zvive chinopiwa chezviyo;
32  kapu imwe yendarama yemashekeri gumi, izere nerusenzi;
33  nzombe duku imwe, gondohwe rimwe, gwayana gono rimwe rine gore rimwe chete, kuti zvive chinopiwa chinopiswa;
34  mbudzana imwe kuti ive chinopiwa chechivi;
35  uye mombe mbiri, makondohwe mashanu, nhongo shanu, makwayana makono mashanu, rimwe nerimwe riine gore rimwe chete, kuti zvive chibayiro chokugoverana. Ichi ndicho chaiva chinopiwa chaErizuri mwanakomana waShedheuri.
36  Pazuva rechishanu kwakauya jinda revanakomana vaSimiyoni, Sherumieri mwanakomana waZurishadhai.
37  Chinopiwa chake chaiva dhishi rimwe resirivha, rairema mashekeri zana nemakumi matatu, ndiro imwe yesirivha yemashekeri makumi manomwe kana tichienzanisa neshekeri renzvimbo tsvene, zvose zvizere nefurawa yakatsetseka yakakanyiwa nemafuta kuti zvive chinopiwa chezviyo;
38  kapu imwe yendarama yemashekeri gumi, izere nerusenzi;
39  nzombe duku imwe, gondohwe rimwe, gwayana gono rimwe rine gore rimwe chete, kuti zvive chinopiwa chinopiswa;
40  mbudzana imwe kuti ive chinopiwa chechivi;
41  mombe mbiri, makondohwe mashanu, nhongo shanu, makwayana makono mashanu, rimwe nerimwe riine gore rimwe chete, kuti zvive chibayiro chokugoverana. Ichi ndicho chaiva chinopiwa chaSherumieri mwanakomana waZurishadhai.
42  Pazuva rechitanhatu kwakauya jinda revanakomana vaGadhi, Eriyasafi mwanakomana waDheueri.
43  Chinopiwa chake chaiva dhishi rimwe resirivha, rairema mashekeri zana nemakumi matatu, ndiro imwe yesirivha yemashekeri makumi manomwe kana tichienzanisa neshekeri renzvimbo tsvene, zvose zvizere nefurawa yakatsetseka yakakanyiwa nemafuta kuti ive chinopiwa chezviyo;
44  kapu imwe yendarama yemashekeri gumi, izere nerusenzi;
45  nzombe duku imwe, gondohwe rimwe, gwayana gono rimwe rine gore rimwe chete, kuti zvive chinopiwa chinopiswa;
46  mbudzana imwe kuti ive chinopiwa chechivi;
47  mombe mbiri, makondohwe mashanu, nhongo shanu, makwayana makono mashanu, rimwe nerimwe riine gore rimwe chete, kuti zvive chibayiro chokugoverana. Ichi ndicho chaiva chinopiwa chaEriyasafi mwanakomana waDheueri.
48  Pazuva rechinomwe kwakauya jinda revanakomana vaEfremu, Erishama mwanakomana waAmihudhi.
49  Chinopiwa chake chaiva dhishi rimwe resirivha, rairema mashekeri zana nemakumi matatu, ndiro imwe yesirivha yemashekeri makumi manomwe kana tichienzanisa neshekeri renzvimbo tsvene, zvose zvizere nefurawa yakatsetseka yakakanyiwa nemafuta kuti ive chinopiwa chezviyo;
50  kapu imwe yendarama yemashekeri gumi, izere nerusenzi;
51  nzombe duku imwe, gondohwe rimwe, gwayana gono rimwe rine gore rimwe chete, kuti zvive chinopiwa chinopiswa;
52  mbudzana imwe kuti ive chinopiwa chechivi;
53  mombe mbiri, makondohwe mashanu, nhongo shanu, makwayana makono mashanu, rimwe nerimwe riine gore rimwe chete, kuti zvive chibayiro chokugoverana. Ichi ndicho chaiva chinopiwa chaErishama mwanakomana waAmihudhi.
54  Pazuva rechisere kwakauya jinda revanakomana vaManase, Gamarieri mwanakomana waPedhazuri.
55  Chinopiwa chake chaiva dhishi rimwe resirivha, rairema mashekeri zana nemakumi matatu, ndiro imwe yesirivha yemashekeri makumi manomwe kana tichienzanisa neshekeri renzvimbo tsvene, zvose zvizere nefurawa yakatsetseka yakakanyiwa nemafuta kuti ive chinopiwa chezviyo;
56  kapu imwe yendarama yemashekeri gumi, izere nerusenzi;
57  nzombe duku imwe, gondohwe rimwe, gwayana gono rimwe rine gore rimwe chete, kuti zvive chinopiwa chinopiswa;
58  mbudzana imwe kuti ive chinopiwa chechivi;
59  mombe mbiri, makondohwe mashanu, nhongo shanu, makwayana makono mashanu, rimwe nerimwe riine gore rimwe chete, kuti zvive chibayiro chokugoverana. Ichi ndicho chaiva chinopiwa chaGamarieri mwanakomana waPedhazuri.
60  Pazuva rechipfumbamwe kwakauya jinda revanakomana vaBhenjamini, Abhidhani mwanakomana waGidhiyonai.
61  Chinopiwa chake chaiva dhishi rimwe resirivha, rairema mashekeri zana nemakumi matatu, ndiro imwe yesirivha yemashekeri makumi manomwe kana tichienzanisa neshekeri renzvimbo tsvene, zvose zvizere nefurawa yakatsetseka yakakanyiwa nemafuta kuti ive chinopiwa chezviyo;
62  kapu imwe yendarama yemashekeri gumi, izere nerusenzi;
63  nzombe duku imwe, gondohwe rimwe, gwayana gono rimwe rine gore rimwe chete, kuti zvive chinopiwa chinopiswa;
64  mbudzana imwe kuti ive chinopiwa chechivi;
65  mombe mbiri, makondohwe mashanu, nhongo shanu, makwayana makono mashanu, rimwe nerimwe riine gore rimwe chete, kuti zvive chibayiro chokugoverana. Ichi ndicho chaiva chinopiwa chaAbhidhani mwanakomana waGidhiyonai.
66  Pazuva rechigumi kwakauya jinda revanakomana vaDhani, Ahiezeri mwanakomana waAmishadhai.
67  Chinopiwa chake chaiva dhishi rimwe resirivha, rairema mashekeri zana nemakumi matatu, ndiro imwe yesirivha yemashekeri makumi manomwe kana tichienzanisa neshekeri renzvimbo tsvene, zvose zvizere nefurawa yakatsetseka yakakanyiwa nemafuta kuti ive chinopiwa chezviyo;
68  kapu imwe yendarama yemashekeri gumi, izere nerusenzi;
69  nzombe duku imwe, gondohwe rimwe, gwayana gono rimwe rine gore rimwe chete, kuti zvive chinopiwa chinopiswa;
70  mbudzana imwe kuti ive chinopiwa chechivi;
71  mombe mbiri, makondohwe mashanu, nhongo shanu, makwayana makono mashanu, rimwe nerimwe riine gore rimwe chete, kuti zvive chibayiro chokugoverana. Ichi ndicho chaiva chinopiwa chaAhiezeri mwanakomana waAmishadhai.
72  Pazuva rechigumi nerimwe kwakauya jinda revanakomana vaAsheri, Pagieri mwanakomana waOkrani.
73  Chinopiwa chake chaiva dhishi rimwe resirivha, rairema mashekeri zana nemakumi matatu, ndiro imwe yesirivha yemashekeri makumi manomwe kana tichienzanisa neshekeri renzvimbo tsvene, zvose zvizere nefurawa yakatsetseka yakakanyiwa nemafuta kuti ive chinopiwa chezviyo;
74  kapu imwe yendarama yemashekeri gumi, izere nerusenzi;
75  nzombe duku imwe, gondohwe rimwe, gwayana gono rimwe rine gore rimwe chete, kuti zvive chinopiwa chinopiswa;
76  mbudzana imwe kuti ive chinopiwa chechivi;
77  mombe mbiri, makondohwe mashanu, nhongo shanu, makwayana makono mashanu, rimwe nerimwe riine gore rimwe chete, kuti zvive chibayiro chokugoverana. Ichi ndicho chaiva chinopiwa chaPagieri mwanakomana waOkrani.
78  Pazuva rechigumi nemaviri kwakauya jinda revanakomana vaNaftari, Ahira mwanakomana waEnani.
79  Chinopiwa chake chaiva dhishi rimwe resirivha, rairema mashekeri zana nemakumi matatu, ndiro imwe yesirivha yemashekeri makumi manomwe kana tichienzanisa neshekeri renzvimbo tsvene, zvose zvizere nefurawa yakatsetseka yakakanyiwa nemafuta kuti ive chinopiwa chezviyo;
80  kapu imwe yendarama yemashekeri gumi, izere nerusenzi;
81  nzombe duku imwe, gondohwe rimwe, gwayana gono rimwe rine gore rimwe chete, kuti zvive chinopiwa chinopiswa;
82  mbudzana imwe kuti ive chinopiwa chechivi;
83  mombe mbiri, makondohwe mashanu, nhongo shanu, makwayana makono mashanu, rimwe nerimwe riine gore rimwe chete, kuti zvive chibayiro chokugoverana. Ichi ndicho chaiva chinopiwa chaAhira mwanakomana waEnani.
84  Ichi ndicho chaiva chinopiwa chokutsaurira atari pazuva rayakazodzwa, chakapiwa nemachinda aIsraeri: madhishi gumi nemaviri esirivha, ndiro gumi nembiri dzesirivha, kapu gumi nembiri dzendarama;
85  dhishi rimwe nerimwe resirivha riine mashekeri zana nemakumi matatu, ndiro imwe neimwe iine mashekeri makumi manomwe, sirivha yose yemidziyo yacho yaiva mashekeri zviuru zviviri nemazana mana kana tichienzanisa neshekeri renzvimbo tsvene;
86  kapu gumi nembiri dzendarama dzizere nerusenzi, kapu imwe neimwe iine mashekeri gumi kana tichienzanisa neshekeri renzvimbo tsvene, ndarama yose yemakapu acho yaiva mashekeri zana nemakumi maviri;
87  mombe dzose dzechinopiwa chinopiswa dzaiva nzombe gumi nembiri, makondohwe gumi nemaviri, makwayana makono gumi nemaviri, rimwe nerimwe riine gore rimwe chete nezvinopiwa zvazvo zvezviyo, uye mbudzana gumi nembiri kuti dzive chinopiwa chechivi;
88  mombe dzose dzechinopiwa chokugoverana dzaiva nzombe makumi maviri neina, makondohwe makumi matanhatu, nhongo makumi matanhatu, makwayana makono makumi matanhatu, rimwe nerimwe riine gore rimwe chete. Ichi ndicho chaiva chinopiwa chokutsaurira atari pashure pokunge yazodzwa.
89  Zvino pose paipinda Mosesi mutende rokusanganira kuti ataure naye, aibva anzwa inzwi richikurukura naye riri pamusoro pechifukidziro chakanga chiri pamusoro peareka yechipupuriro, richibva pakati pemakerubhi maviri; uye iye aitaura naye.
34  Zvino Jehovha akataurazve naMosesi, achiti:
2  “Rayira vanakomana vaIsraeri, uti kwavari, ‘Muchapinda munyika yeKenani. Iyi ndiyo nyika ichaitwa kuti ive yenyu muchiita zvokugara nhaka, iyo nyika yeKenani maererano nemiganhu yayo.
3  “‘Rutivi rwenyu rwokumaodzanyemba ruchava kubvira kurenje reZini kurutivi rweEdhomu, uye muganhu wenyu wokumaodzanyemba uchava kubvira kunogumira Gungwa roMunyu nechokumabvazuva.
4  Muganhu wenyu unofanira kuchinja kwawakananga uchibva kumaodzanyemba kwomukwidza weAkrabhimu woyambukira kuZini, uye uchagumira kumaodzanyemba kweKadheshi-bhaneya; uye unofanira kubuda uchienda kuHazari-adhari woyambukira kuAzmoni.
5  Muganhu unofanira kuchinja kwawakananga paAzmoni kuti uende kumupata une rukova weIjipiti, uye uchagumira kuGungwa.
6  “‘Muganhu wenyu wokumavirira unofanira kuva Gungwa Guru nenyika yepamhenderekedzo. Uyu ndiwo uchava muganhu wenyu wokumavirira.
7  “‘Zvino uyu ndiwo uchava muganhu wenyu wokuchamhembe: Muchatara muganhu wenyu kubvira kuGungwa Guru kusvikira kuGomo reHori.
8  Muchatara muganhu wacho kubvira kuGomo reHori kusvikira kumuganhu weHamati, uye muganhu wacho unofanira kugumira kuZedhadhi.
9  Muganhu wacho unofanira kubuda uchienda kuZifroni, uye unofanira kugumira kuHazari-enani. Uyu ndiwo uchava muganhu wenyu wokuchamhembe.
10  “‘Zvino munofanira kutara muganhu wenyu kumabvazuva kubvira kuHazari-enani kusvikira kuShefamu.
11  Muganhu wacho unofanira kudzika kubva kuShefamu uchienda kuRibra nechokumabvazuva kweAini, uye muganhu wacho unofanira kudzika wonosvika panzvimbo yakatenuka yegungwa reKinereti.
12  Muganhu wacho unofanira kudzika kuJodhani, uye unofanira kugumira kuGungwa roMunyu. Iyi ndiyo ichava nyika yenyu maererano nemiganhu yayo iri kumativi ose.’”
13  Naizvozvo Mosesi akarayira vanakomana vaIsraeri, achiti: “Iyi ndiyo nyika yamuchakamurirana kuti ive nhaka yenyu muchishandisa mujenya, sezvakarayirwa naJehovha kuti ipiwe madzinza mapfumbamwe nehafu.
14  Nokuti dzinza revanakomana vevaRubheni maererano neimba yemadzibaba avo nedzinza revanakomana vevaGadhi maererano neimba yemadzibaba avo akatowana nhaka yawo, uye hafu yedzinza raManase yakatowana nhaka yayo.
15  Madzinza maviri nehafu akatowana nhaka yawo kubvira kunzvimbo yaJodhani iri pedyo neJeriko nechokumabvazuva, kunobuda zuva.”
16  Jehovha akataurazve naMosesi, achiti:
17  “Aya ndiwo mazita evarume vachakukamurirai nyika yacho kuti ive yenyu, mupristi Eriyezari naJoshua mwanakomana waNuni.
18  Utore jinda rimwe chete padzinza rimwe nerimwe kuti vakamure nyika kuti ive yenyu.
19  Aya ndiwo mazita evarume vacho: Kudzinza raJudha, Karebhi mwanakomana waJefune;
20  kudzinza revanakomana vaSimiyoni, Shemueri mwanakomana waAmihudhi;
21  kudzinza raBhenjamini, Eridhadhi mwanakomana waKisroni;
22  kudzinza revanakomana vaDhani, jinda rinonzi Bhuki mwanakomana waJogri;
23  kuvanakomana vaJosefa, kudzinza revanakomana vaManase, jinda rinonzi Hanieri mwanakomana waEfodhi;
24  kudzinza revanakomana vaEfremu, jinda rinonzi Kemueri mwanakomana waShiftani;
25  kudzinza revanakomana vaZebhuruni, jinda rinonzi Erizafani mwanakomana waPanaki;
26  kudzinza revanakomana vaIsakari, jinda rinonzi Paritieri mwanakomana waAzani;
27  kudzinza revanakomana vaAsheri, jinda rinonzi Ahihudhi mwanakomana waSheromi;
28  kudzinza revanakomana vaNaftari, jinda rinonzi Pedhaheri, mwanakomana waAmihudhi.”
29  Ava ndivo vaya vakarayirwa naJehovha kuti vaite kuti vanakomana vaIsraeri vave varidzi venyika munyika yeKenani.
23  Zvino Bharami akati kuna Bharaki: “Ndivakire atari nomwe panzvimbo ino, undigadzirire nzombe nomwe nemakondohwe manomwe panzvimbo ino.”
2  Bharaki akabva aita sezvakanga zvataurwa naBharami. Pashure paizvozvo Bharaki naBharami vakapisira nzombe imwe chete negondohwe rimwe chete paatari imwe neimwe.
3  Zvino Bharami akati kuna Bharaki: “Mira pedyo nechinopiwa chako chinopiswa, uye rega ndiende hangu. Zvichida Jehovha achataura neni osangana neni. Kana zvikaita saizvozvo, ndichakuudza chero chaachandiratidza.” Naizvozvo akaenda kuchikomo chakanga chisina chinhu.
4  Mwari paakataura naBharami, iye akabva ati kwaari: “Ndagadzira atari nomwe mumitsara, ndikapisira nzombe imwe negondohwe rimwe paatari imwe neimwe.”
5  Naizvozvo Jehovha akaisa shoko mumuromo maBharami akati: “Dzokera kuna Bharaki, uye izvi ndizvo zvauchataura.”
6  Naizvozvo akadzokera kwaari, uye tarira! iye nemachinda ose eMoabhi vakanga vamire pedyo nechinopiwa chake chinopiswa.
7  Iye akabva ataura chirevo chake, akati: “Bharaki mambo weMoabhi akaedza kunditungamirira kubva kuAramu,Kubva kumakomo okumabvazuva, akati:‘Uya, unditukire Jakobho.Chokwadi, uya, upe Israeri mhosva.’
8  Ndingatuka sei vaya vasina kutukwa naMwari?Ndingapa sei mhosva vaya vasina kupiwa mhosva naJehovha?
9  Nokuti ndinovaona ndiri pamusoro pematombo,Ndinovaona ndiri pazvikomo.Vanoramba vachigara vari voga sorudzi ipapo,Havazviverengeri pakati pemamwe marudzi.
10  Ndiani akaverenga guruva raJakobho,Ndiani akaverenga chikamu chimwe chete pazvikamu zvina zvaIsraeri?Mweya wangu ngaufe sokufa kunoita vakarurama,Kuguma kwangu ngakuzofanana nokwavo.”
11  Zvino Bharaki akati kuna Bharami: “Wandiitirei? Ndakakutora kuti utuke vavengi vangu, asi tarira, wavakomborera kwazvo.”
12  Iye akapindurawo akati: “Handifaniri kuchenjerera kutaura chero zvipi zvazvo zvingaiswa mumuromo mangu naJehovha here?”
13  Bharaki akabva ati kwaari: “Ndapota, uya tiende kune imwe nzvimbo paunogona kuvaona uri. Uchaona kwavanogumira chete, hauzovaoni vose. Uvatuke nokuda kwangu uri ipapo.”
14  Naizvozvo akaenda naye kusango reZofimu, pamusoro pePisga, akavaka atari nomwe uye akapisira nzombe imwe chete negondohwe rimwe chete paatari imwe neimwe.
15  Pashure paizvozvo akati kuna Bharaki: “Mira pano pedyo nechinopiwa chako chinopiswa, asi ini, rega ndinotaura naye ndiri uko.”
16  Naizvozvo Jehovha akataura naBharami, akaisa shoko mumuromo make, akati: “Dzokera kuna Bharaki, uye izvi ndizvo zvauchataura.”
17  Naizvozvo akasvika kwaaiva, uye tarira! akanga amire pedyo nechinopiwa chake chinopiswa, aine machinda eMoabhi. Bharaki akabva ati kwaari: “Jehovha ataurei?”
18  Iye akabva ataura chirevo chake akati: “Simuka, Bharaki, uteerere.Ndinzwe, haiwa iwe mwanakomana waZipori.
19  Mwari haasi munhu zvokuti angareva nhema,Uyewo haasi mwanakomana womunhu zvokuti angazvidemba.Iye ndiye akazvitaura, angarega kuzviita here,Uye iye akataura, haangazviiti here?
20  Tarira! Ndakatorwa kuti ndikomborere,Iye akomborera, uye ini handizozvichinji.
21  Haana kuona simba remashiripiti rakaitirwa Jakobho,Uye haana kuona zvinotambudza zvakaitirwa Israeri.Jehovha Mwari wake anaye,Kurumbidzwa kukuru kwamambo kuri pakati pake.
22  Mwari ari kuvabudisa muIjipiti.Anomhanya kwazvo sezviya zvinoita nzombe yomusango.
23  Nokuti hakuna chitsinga chakaipa chakaitirwa Jakobho,Kana kuti kushopera chero kupi zvako kunoitirwa Israeri.Panguva ino zvinganzi pamusoro paJakobho naIsraeri,‘Zvaitwa naMwari!’
24  Ona, rudzi ruchasimuka seshumba,Irwo ruchasimuka seshumba.Harungarari pasi kusvikira rwadya mhuka yakabatwa,Ruchanwa ropa revakaurayiwa.”
25  Zvino Bharaki akati kuna Bharami: “Kana usingambogoni kumutuka, naizvozvo haufaniri kumbomukomborerawo.”
26  Bharami akapindura akati kuna Bharaki: “Handina kukuudza here, ndichiti: ‘Zvose zvichataurwa naJehovha ndizvo zvandichaita’?”
27  Bharaki akabva ati kuna Bharami: “Ndapota, uya. Rega ndikuendese kune imwezve nzvimbo. Zvichida zvichava zvakarurama pamberi paMwari wechokwadi zvokuti uchanditukira Israeri uri ipapo.”
28  Naizvozvo Bharaki akaenda naBharami pamusoro pePeori, pakatarisana neJeshimoni.
29  Bharami akabva ati kuna Bharaki: “Ndivakire atari nomwe panzvimbo ino, undigadzirire nzombe nomwe nemakondohwe manomwe panzvimbo ino.”
30  Naizvozvo Bharaki akaita sezvakanga zvataurwa naBharami, akapisira nzombe imwe chete negondohwe rimwe chete paatari imwe neimwe.
22  Zvino vanakomana vaIsraeri vakatama vakanodzika musasa pamapani erenje eMoabhi mhiri kwaJodhani pakatarisana neJeriko.
2  Bharaki mwanakomana waZipori akaona zvose zvakanga zvaitirwa vaAmori naIsraeri.
3  Moabhi akatya kwazvo vanhu vacho, nokuti vakanga vari vazhinji; uye Moabhi akatanga kutya kwazvo vanakomana vaIsraeri.
4  Moabhi akati kuvarume vakuru veMidhiyani: “Zvino ungano iyi ichananzva zvinhu zvedu zvose zvakatipoteredza sezvinoita nzombe inonanzva bumhudza resango.” Panguva iyoyo chaiyo Bharaki mwanakomana waZipori ndiye akanga ari mambo weMoabhi.
5  Zvino akatuma nhume kuna Bharami mwanakomana waBheori kuPetori, iri pedyo noRwizi rwenyika yevanakomana vorudzi rwake, kunomushevedza, achiti: “Tarira! Kune rudzi rwakabuda muIjipiti. Tarira! Vafukidza nyika kusvikira kunogona kuonwa nomunhu, uye vagere pamberi pangu chaipo.
6  Ndapota, chiuya zvino; nditukire vanhu ava, nokuti vane simba kundipfuura. Zvichida ndingakwanisa kuvakunda uye ndingavadzinga munyika ino; nokuti ndinonyatsoziva kuti munhu waunokomborera, akakomborerwa uye munhu waunotuka, akatukwa.”
7  Naizvozvo varume vakuru veMoabhi nevarume vakuru veMidhiyani vakaenda nemibhadharo yokushopera iri mumaoko avo, vakaenda kuna Bharami, vakamuudza mashoko aBharaki.
8  Iye akabva ati kwavari: “Rarai pano usiku huno, ndichakupindurai sezvandichaudzwa naJehovha.” Naizvozvo machinda eMoabhi akagara pamwe naBharami.
9  Zvino Mwari akauya kuna Bharami, akati: “Varume ava vauinavo ndivanaani?”
10  Naizvozvo Bharami akati kuna Mwari wechokwadi: “Bharaki mwanakomana waZipori, mambo weMoabhi, atuma shoko kwandiri, achiti,
11  ‘Tarira! Kune vanhu vari kubva kuIjipiti, vari kufukidza nyika kusvikira kunogona kuonwa nemaziso. Zvino uya, uvatuke nokuda kwangu. Zvimwe ndingakwanisa kuvarwisa ndikavadzinga.’”
12  Asi Mwari akati kuna Bharami: “Usaenda navo. Usatuka vanhu vacho, nokuti vakakomborerwa.”
13  Pashure paizvozvo Bharami akamuka mangwanani, akati kumachinda aBharaki: “Endai kunyika yenyu, nokuti Jehovha aramba kuti ndiende nemi.”
14  Naizvozvo machinda eMoabhi akaenda, akasvika kuna Bharaki, akati: “Bharami aramba kuuya nesu.”
15  Asi Bharaki akatumazve mamwe machinda mazhinji kwazvo, aikudzwa kupfuura okutanga.
16  Iwo akasvikawo kuna Bharami akati kwaari: “Zvanzi naBharaki, mwanakomana waZipori, ‘Ndapota, usadziviswa kuuya kwandiri.
17  Nokuti chokwadi ndichakukudza kwazvo, uye ndichaita zvinhu zvose zvaungandiudza. Naizvozvo ndapota, uya. Nditukire vanhu ava.’”
18  Asi Bharami akapindura akati kuvashandi vaBharaki: “Kunyange dai Bharaki aizondipa imba yake izere nesirivha nendarama, ndaisazodarika murayiro waJehovha Mwari wangu, kuti ndiite chinhu chiduku kana chikuru.
19  Ndapota, zvino imi rarai pano usiku huno kuti ndizive kuti Jehovha achandiudzeizve.”
20  Mwari akabva auya kuna Bharami usiku, akati kwaari: “Kana varume ava vauya kuzokushevedza, simuka uende navo. Asi shoko randichakuudza ndiro chete raungataura.”
21  Pashure paizvozvo Bharami akamuka mangwanani, akasungirira chigaro pambongoro yake hadzi akaenda nemachinda eMoabhi.
22  Zvino Mwari akatsamwa kwazvo nokuti iye akanga achienda; uye ngirozi yaJehovha yakamira mumugwagwa kuti imudzivise. Iye akanga akatasva mbongoro yake hadzi, uye aiva nevashandi vake vaviri.
23  Mbongoro yacho yakaona ngirozi yaJehovha yakamira mumugwagwa, bakatwa rayo rakanga rakavhomorwa riri muruoko rwayo; mbongoro yacho yakaedza kutsauka mumugwagwa kuti ipinde musango, asi Bharami akatanga kurova mbongoro yacho kuti aidzorere mumugwagwa.
24  Ngirozi yaJehovha yakaramba imire munzira yakamanikana yaiva pakati peminda yemizambiringa, yaiva norusvingo rwematombo kurutivi urwu norusvingo rwematombo kurutivi urwo.
25  Mbongoro yakaramba ichiona ngirozi yaJehovha, ikatanga kuzvimbandidzira kurusvingo, ikambandidzirawo tsoka yaBharami kurusvingo; uye iye akairovazve.
26  Ngirozi yaJehovha yakapfuurazve ikanomira pakanga pakamanikana, pakanga pasina pokutsaukira kurudyi kana kuti kuruboshwe.
27  Mbongoro yacho payakaona ngirozi yaJehovha yakabva yarara pasi, Bharami ari pamusoro payo; Bharami akatsamwa kwazvo, akaramba achirova mbongoro yacho nomudonzvo wake.
28  Jehovha akazoshamisa muromo wembongoro, iyo ikati kuna Bharami: “Chii chandakuitirai zvamandirova katatu aka?”
29  Zvino Bharami akati kumbongoro: “Nokuti wandiitira utsinye. Kudai ndanga ndiine bakatwa muruoko rwangu, ndingadai ndakuuraya!”
30  Mbongoro yacho hadzi ikabva yati kuna Bharami: “Handisi mbongoro yenyu hadzi yamakatasva kwoupenyu hwenyu hwose kusvikira nhasi here? Ndaimbokuitirai zvakadai here?” Iye achibva ati: “Aiwa!”
31  Zvino Jehovha akavhura maziso aBharami, zvokuti akaona ngirozi yaJehovha imire mumugwagwa, bakatwa rayo rakanga rakavhomorwa riri muruoko rwayo. Akabva akotama, akagwadama chiso chake chakatarira pasi.
32  Ngirozi yaJehovha yakabva yati kwaari: “Waroverei mbongoro yako hadzi katatu aka? Tarira! Ini—iyeni ndauya kuzokudzivisa, nokuti nzira yako inopesana chose nezvandinoda.
33  Mbongoro hadzi yandiona ikaedza kutsaukira kurutivi pamberi pangu katatu aka. Ko kudai yanga isina kutsauka pamberi pangu! Nokuti kusvikira zvino ndingadai ndakuuraya, asi iyo ndingadai ndaichengetedza iri mhenyu.”
34  Bharami akati kungirozi yaJehovha: “Ndatadza, nokuti handina kuziva kuti ndimi manga mumire mumugwagwa kuti musangane neni. Zvino kana zvakaipa kwamuri, regai ndidzokere.”
35  Asi ngirozi yaJehovha yakati kuna Bharami: “Enda nevarume vacho; asi hapana zvimwe zvaungataura kunze kweshoko randichakuudza.” Zvino Bharami akaramba achienda nemachinda aBharaki.
36  Bharaki paakanzwa kuti Bharami akanga asvika, akabva abuda kuti anomuchingura paguta reMoabhi, riri pamhenderekedzo yomupata weAnoni, uri kumucheto kwenharaunda yacho.
37  Bharaki akabva ati kuna Bharami: “Chokwadi handina kukutumira shoko kuti ndikushevedze here? Wakaregererei kuuya kwandiri? Chokwadi handigoni kukukudza here?”
38  Bharami akati kuna Bharaki: “Tarira, ndauya kwauri zvino. Ndingakwanisa kutaura kana chinhu zvacho here? Shoko richaiswa mumuromo mangu naMwari ndiro randichataura.”
39  Naizvozvo Bharami akaenda naBharaki, vakasvika kuKiriyati-huzoti.
40  Bharaki akabayira mombe nemakwai uye akatumira zvimwe kuna Bharami nemachinda aaiva nawo.
41  Zvino mangwanani Bharaki akatora Bharami, akamukwidza paBhamoti-bhaari, kuti aone vanhu vacho vose ari ipapo.
32  Zvino vanakomana vaRubheni nevanakomana vaGadhi vakanga vava nezvipfuwo zvakawanda, zvizhinjizhinji. Vakaona nyika yeJazeri nenyika yeGiriyedhi, uye tarira! nyika yacho yakanga iri nzvimbo yezvipfuwo.
2  Nokudaro vanakomana vaGadhi nevanakomana vaRubheni vakauya vakati kuna Mosesi nokumupristi Eriyezari nokumachinda eungano:
3  “Ataroti neDhibhoni neJazeri neNimra neHeshbhoni neEreyare neSebhamu neNebho neBheoni,
4  nyika yakakundwa naJehovha pamberi peungano yaIsraeri, inyika yezvipfuwo, uye vashandi venyu vane zvipfuwo.”
5  Vakatizve: “Kana matinzwira nyasha, nyika iyi ngaipiwe vashandi venyu kuti ive nhaka yavo. Musatiyambutsa henyu Jodhani.”
6  Zvino Mosesi akati kuvanakomana vaGadhi nevanakomana vaRubheni: “Hama dzenyu dzingaenda kunorwa imi mugere henyu kuno here?
7  Mungaodzereiko mwoyo vanakomana vaIsraeri kuti varege kuyambuka vachipinda munyika yavachapiwa naJehovha?
8  Izvozvo ndizvo zvakaitwa nemadzibaba enyu pandakavatuma kubva Kadheshi-bhaneya kuti vanoona nyika yacho.
9  Pavakakwira kumupata une rukova weEshkori, vakaona nyika yacho, vakabva vaodza mwoyo vanakomana vaIsraeri, kuti varege kupinda munyika yavaizopiwa naJehovha.
10  Naizvozvo Jehovha akatsamwa kwazvo pazuva iroro zvokuti akapika, achiti,
11  ‘Varume vakabuda muIjipiti vane makore anobvira pamakumi maviri zvichikwira havazooni nyika yandakapikira Abrahamu, Isaka naJakobho, nokuti havana kunditevera zvakakwana,
12  kunze kwaKarebhi, mwanakomana waJefune muKenizi naJoshua, mwanakomana waNuni, nokuti vakatevera Jehovha zvakakwana.’
13  Naizvozvo Jehovha akatsamwira Israeri kwazvo, akaita kuti vadzungaire murenje kwemakore makumi mana, kusvikira chizvarwa chose chaiita zvakaipa pamberi paJehovha chapera.
14  Zvino tarirai, mamuka panzvimbo yemadzibaba enyu sevana vevarume vanotadza kuti muwedzerezve kutsamwa kukuru kwaJehovha pana Israeri.
15  Kana mukarega kumutevera, iyewo achaita kuti vagarezve kwenguva refu murenje, uye muchange maita kuti vanhu ava vose vaparare.”
16  Gare gare vakauya kwaari vakati: “Regai tivake matanga ematombo nokuda kwezvipfuwo zvedu nemaguta nokuda kwevana vedu.
17  Asi isu tichaenda takagadzirira kurwa tiri pamberi pevanakomana vaIsraeri kusvikira chero panguva ipi zvayo yatichange tavasvitsa kunzvimbo yavo, vana vedu pavachange vagere mumaguta ane masvingo ari kure nezviso zvevagari vomunyika yacho.
18  Hatizodzoki kudzimba dzedu kusvikira vanakomana vaIsraeri vazvipa nzvimbo yenyika yacho, mumwe nomumwe ava nenhaka yake.
19  Nokuti hatingawani nhaka pamwe chete navo mhiri kwaJodhani uye mberi kwacho, nokuti tapiwa nhaka yedu kurutivi rwaJodhani nechokunobuda zuva.”
20  Zvino Mosesi akati kwavari: “Kana muchizoita chinhu ichi, kana muchizogadzirira hondo pamberi paJehovha,
21  uye kana munhu wenyu wose akagadzirira kurwa achizoyambuka Jodhani pamberi paJehovha, kusvikira adzinga vavengi vake pamberi pake,
22  uye nyika yakundwa pamberi paJehovha, mukazodzoka henyu, muchavawo vasina mhosva kuna Jehovha nokuna Israeri; uye nyika ino ichava yenyu kuti ive nhaka yenyu pamberi paJehovha.
23  Asi kana musingazoiti saizvozvi, muchatadzirawo Jehovha. Kana zvikadaro zivai kuti chivi chenyu chichakuwanai.
24  Vakirai vana venyu maguta nemakwai enyu matanga ematombo, muite zvamataura.”
25  Zvino vanakomana vaGadhi nevanakomana vaRubheni vakati kuna Mosesi: “Vashandi venyu vachaita sezviri kurayirwa naishe wangu chaizvo.
26  Vana vedu, madzimai edu, mombe dzedu nezvipfuwo zvedu zvose zvichagara ikoko mumaguta eGiriyedhi,
27  asi vashandi venyu vachayambuka, munhu wose akagadzirira kurwa, vari pamberi paJehovha nokuda kwehondo, sezviri kutaura ishe wangu.”
28  Naizvozvo Mosesi akarayira mupristi Eriyezari naJoshua mwanakomana waNuni nevakuru vemadzibaba emadzinza evanakomana vaIsraeri pamusoro pavo.
29  Naizvozvo Mosesi akati kwavari: “Kana vanakomana vaGadhi nevanakomana vaRubheni vakayambuka Jodhani pamwe chete nemi, vanhu vose vakagadzirira kurwa, vari pamberi paJehovha, uye nyika ikakundwa pamberi penyu, munofanira kubva mavapa nyika yeGiriyedhi kuti ive nhaka yavo.
30  Asi kana vakasayambuka pamwe chete nemi vakagadzirira kurwa, vanofanira kubva vaitwa kuti vagare pakati penyu munyika yeKenani.”
31  Vanakomana vaGadhi nevanakomana vaRubheni vakabva vapindura, vachiti: “Zvataurwa naJehovha kuvashandi venyu, ndizvo zvatichaita.
32  Tichayambukira kunyika yeKenani takagadzirira kurwa pamberi paJehovha, uye nhaka yedu ichava nesu mhiri kuno kwaJodhani.”
33  Zvino Mosesi akavapa, ivo vanakomana vaGadhi nevanakomana vaRubheni nehafu yedzinza raManase mwanakomana waJosefa, umambo hwaSihoni mambo wevaAmori noumambo hwaOgi mambo weBhashani, nyika yemaguta ayo aiva munharaunda dzacho, nemaguta enyika yaiva kumativi ose.
34  Vanakomana vaGadhi vakavaka Dhibhoni neAtaroti neAroeri,
35  neAtroti-shofani neJazeri neJogbheha,
36  neBheti-nimra neBheti-harani, maguta aiva nemasvingo, nematanga emakwai akavakwa nematombo.
37  Vanakomana vaRubheni vakavaka Heshbhoni neEreyare neKiriyataimu,
38  neNebho neBhaari-meyoni—mazita awo achinjwa—neSibma; uye vakatumidza maguta avakavaka mazita avo.
39  Vanakomana vaMakiri, mwanakomana waManase vakaenda kuGiriyedhi, vakaitora uye vakadzinga vaAmori vaiva mairi.
40  Naizvozvo Mosesi akapa Makiri mwanakomana waManase Giriyedhi, iye akagara mairi.
41  Jairi mwanakomana waManase akaenda, akatora misha yavo yematende, akaitumidza kuti Havhoti-jairi.
42  Nobha akaenda, akatora Kenati nemataundi aiva pasi paro; akaritumidza zita rake rokuti Nobha.
6  Zvino Jehovha akataurazve naMosesi, achiti:
2  “Taura nevanakomana vaIsraeri, uti kwavari, ‘Kana murume kana mukadzi akaita mhiko chaiyo kuti ararame somuNaziri kuna Jehovha,
3  anofanira kurega waini nedoro rinodhaka. Haafaniri kunwa vhiniga yewaini kana vhiniga yedoro rinodhaka, kana kunwa chero chinwiwa chipi zvacho chinogadzirwa nemazambiringa, kana kudya mazambiringa, angava manyoro kana kuti akaomeswa.
4  Mazuva ose ouNaziri hwake haafaniri kumbodya chero chinhu chipi zvacho chinogadzirwa nemazambiringa, chinogadzirwa nemazambiringa asina kuibva, kunyange makanda acho.
5  “‘Mazuva ose emhiko youNaziri hwake iye haafaniri kuveura musoro wake nechisvo; kusvikira mazuva aanofanira kutsaurirwa kuna Jehovha akwana, anofanira kuva mutsvene nokurega bvudzi romusoro wake richireba.
6  Haangaswederi kumweya chero upi zvawo wakafa mazuva ose aanoramba akatsaurirwa Jehovha.
7  Haangazvisvibisi nokuda kwababa vake kana amai vake kana munun’una wake kana hanzvadzi yake pavanofa, nokuti chiratidzo chouNaziri kuna Mwari wake chiri pamusoro wake.
8  “‘Iye mutsvene kuna Jehovha mazuva ose ouNaziri hwake.
9  Asi kana munhu akangoerekana afa ari pedyo naye zvokuti anosvibisa musoro wouNaziri hwake, ngaabve aveura bvudzi romusoro wake pazuva raanofanira kunzi akachena. Anofanira kuriveura pazuva rechinomwe.
10  Pazuva rechisere anofanira kuuya nemagukutiwa maviri kana hangaiwa duku mbiri kumupristi pasuo retende rokusanganira.
11  Mupristi anofanira kubayira imwe chete kuti ive chinopiwa chechivi uye imwe yacho ive chinopiwa chinopiswa, omuyananisira, zvaanenge atadza nokuda kwomweya wakafa. Ngaabve anatsa musoro wake pazuva iroro.
12  Anofanira kurarama somuNaziri kuna Jehovha nokuda kwemazuva ouNaziri hwake, uye anofanira kuuya negondohwe duku rine gore rimwe chete kuti rive chinopiwa chemhosva; uye mazuva ekare haazoverengwi nokuti iye akasvibisa uNaziri hwake.
13  “‘Zvino uyu ndiwo mutemo pamusoro pomuNaziri: Pazuva rinokwana mazuva ouNaziri hwake, anofanira kuendwa naye kusuo retende rokusanganira.
14  Anofanira kupa Jehovha gondohwe duku rimwe chete, rakanaka, rine gore rimwe chete, kuti rive chinopiwa chake chinopiswa negwayana gadzi rimwe chete, rakanaka, rine gore rimwe chete kuti rive chinopiwa chechivi uye gondohwe rimwe chete rakanaka kuti rive chibayiro chokugoverana,
15  netswanda yemakeke akaita serin’i asina kuviriswa efurawa yakatsetseka, yakakanyiwa nemafuta, nezvingwa zvitete zvisina kuviriswa zvakazorwa mafuta, nechinopiwa chazvo chezviyo nezvinopiwa zvazvo zvezvinonwiwa.
16  Mupristi anofanira kuuya nazvo pamberi paJehovha, opa chinopiwa chake chechivi nechinopiwa chake chinopiswa.
17  Achapa Jehovha gondohwe kuti rive chibayiro chokugoverana pamwe chete netswanda yemakeke asina kuviriswa; uye mupristi anofanira kupa chinopiwa charo chezviyo nechinopiwa charo chinonwiwa.
18  “‘Zvino muNaziri wacho anofanira kuveura musoro wouNaziri hwake ari pasuo retende rokusanganira, uye anofanira kutora bvudzi romusoro wouNaziri hwake, oriisa pamoto uri pasi pechibayiro chokugoverana.
19  Mupristi anofanira kutora bandauko rakabikwa pagondohwe racho nekeke rimwe chete risina kuviriswa rakaita serin’i mutswanda, nechingwa chitete chimwe chete chisina kuviriswa, ozviisa muzvanza zvomuNaziri pashure pokunge aveura chiratidzo chouNaziri hwake.
20  Mupristi anofanira kuzvizunguzira kuti zvive chinopiwa chinozunguzirwa pamberi paJehovha. Izvo chinhu chitsvene kumupristi, pamwe chete nechityu chechinopiwa chinozunguzirwa nebandauko romupiro. Pashure paizvozvo muNaziri anganwa waini.
21  “‘Uyu ndiwo mutemo pamusoro pomuNaziri anopika—chinopiwa chake kuna Jehovha nezvouNaziri hwake, tisingabatanidzi zviya zvaanogona kupa. Maererano nemhiko yake yaangaita, anofanira kuita saizvozvo nokuda kwomutemo wouNaziri hwake.’”
22  Zvino Jehovha akataura naMosesi, achiti:
23  “Taura naAroni nevanakomana vake, uchiti, ‘Munofanira kukomborera vanakomana vaIsraeri seizvi, muchiti kwavari:
24  “Jehovha ngaakukomborere, akuchengete.
25  Jehovha ngaaite kuti chiso chake chipenye kwauri, uye ngaakunzwire nyasha.
26  Jehovha ngaasimudzire chiso chake kwauri, akupe rugare.”’
27  Vachaisa zita rangu pavanakomana vaIsraeri, kuti ini ndivakomborere.”
31  Zvino Jehovha akataura naMosesi, achiti:
2  “Tsiva vaMidhiyani nokuda kwevanakomana vaIsraeri. Pashure paizvozvo uchaiswa kwakaiswa vanhu vokwako.”
3  Naizvozvo Mosesi akataura nevanhu, achiti: “Gadzirirai varume vari pakati penyu nokuda kwehondo, kuti varwise Midhiyani kuti vatsivire Jehovha Midhiyani.
4  Muchatumira vane chiuru kubva mudzinza rimwe nerimwe pamadzinza ose aIsraeri kuhondo.”
5  Naizvozvo dzinza rimwe chete rakapa chiuru chimwe chete chaibva muzviuru zvaIsraeri, zviuru gumi nezviviri zvakanga zvakagadzirira hondo.
6  Zvino Mosesi akavatuma kuhondo, chiuru chimwe chete chedzinza rimwe nerimwe, ivo naFiniyasi mwanakomana womupristi Eriyezari kuhondo, uye midziyo mitsvene nemabhosvo okushevedzera nawo zvaiva muruoko rwake.
7  Vakarwa naMidhiyani, sezvakanga zvarayirwa Mosesi naJehovha, vakauraya vanhurume vose.
8  Vakauraya madzimambo eMidhiyani pamwe chete nevamwe vakaurayiwa, aiti, Evhi naRekemu naZuri naHeri naRebha, madzimambo mashanu eMidhiyani; uye vakauraya Bharami mwanakomana waBheori nebakatwa.
9  Asi vanakomana vaIsraeri vakatapa vakadzi veMidhiyani nevana vavo; uye vakapamba zvipfuwo zvavo zvose nemombe dzavo dzose nezvinhu zvavo zvose zvokurarama nazvo.
10  Vakapisa nomoto maguta avo ose avaigara nemisasa yavo yose yaiva nemasvingo.
11  Vakatora zvinopambwa zvose nezvose zvinotorwa nechisimba zvakadai sevanhu nezvipfuwo.
12  Vakauya nenhapwa nezvakatorwa nechisimba nezvakapambwa kuna Mosesi nomupristi Eriyezari nokuungano yevanakomana vaIsraeri, kumusasa, kumapani erenje eMoabhi, ari pedyo naJodhani kuJeriko.
13  Zvino Mosesi nomupristi Eriyezari nemachinda ose eungano vakabuda kuti vavachingure kunze kwomusasa.
14  Mosesi akatsamwira varume vakagadzwa vemauto, vakuru vezviuru nevakuru vemazana vakanga vachibva kuhondo.
15  Naizvozvo Mosesi akati kwavari: “Makachengetedza vanhukadzi vose vari vapenyu here?
16  Tarirai! Ndivo vakakurudzira vanakomana vaIsraeri kuti vave vasina kutendeka kuna Jehovha pamusoro pezvakaitika paPeori, vachishandisa zvakataurwa naBharami, zvokuti denda rakawira ungano yaJehovha.
17  Saka urayai vanhurume vose pavana, uye urayai vakadzi vose vakaziva murume nokurara nomunhurume.
18  Chengetedzai vaduku vose vari pakati pevakadzi vasina kumboziva kurara nomunhurume vari vapenyu.
19  Asi imi dzikai musasa kunze kwomusasa kwemazuva manomwe. Munhu wose akauraya mweya uye munhu wose akabata munhu akaurayiwa, muzvichenese pazuva rechitatu nepazuva rechinomwe, imi nenhapwa dzenyu.
20  Munofanira kuchenesa nguo dzose nezvinhu zvose zvakagadzirwa nedehwe nezvinhu zvose zvakagadzirwa nemvere dzembudzi nezvinhu zvose zvakagadzirwa nematanda kuti zvibve chivi.”
21  Mupristi Eriyezari akabva ati kuvarume veuto vakanga vaenda kunorwa: “Uyu ndiwo murau womutemo wakarayirwa Mosesi naJehovha,
22  ‘Ndarama nesirivha, mhangura, simbi, tini nomutobvu zvoga,
23  izvo zvinhu zvose zvisingatsvi munofanira kuzvipfuudza nomumoto, uye zvichava zvakachena. Asi zvinofanira kunatswa nemvura kuti zvicheneswe. Zvinhu zvose zvinotsva munofanira kuzvipfuudza nomumvura.
24  Munofanira kugeza nguo dzenyu pazuva rechinomwe mova vakachena, uye pashure paizvozvo mungapinda mumusasa.’”
25  Zvino Jehovha akati kuna Mosesi:
26  “Iwe nomupristi Eriyezari nevakuru vemadzibaba eungano, verengai zvinhu zvakatorwa nechisimba, zvakatapwa zvose, vanhu nezvipfuwo.
27  Unofanira kukamura zvinhu zvakatorwa nechisimba kuva migove miviri pakati pevaya vanorwa hondo vakaenda kunorwa nevamwe vose veungano.
28  Unofanira kutora mutero waJehovha kuvarume vehondo vakaenda kunorwa, mweya mumwe chete pamazana mashanu, pavanhu nepamombe nepambongoro nepamakwai.
29  Uutore pahafu yavo woupa mupristi Eriyezari kuti uve mupiro waJehovha.
30  Pahafu yevanakomana vaIsraeri unofanira kutora mumwe chete pamakumi mashanu, pavanhu, pamombe, pambongoro nepamakwai, pazvipfuwo zvemarudzi ose, uye unofanira kuzvipa vaRevhi, vachengeti vezvinhu zvinosungirwa kuti zviitirwe tebhenekeri yaJehovha.”
31  Zvino Mosesi nomupristi Eriyezari vakaita sezvakanga zvarayirwa Mosesi naJehovha.
32  Zvakatorwa nechisimba, zvimwe zvakapambwa zvose zvakanga zvatorwa nevanhu vehondo sezvinopambwa, zvakasvika makwai zviuru mazana matanhatu nemakumi manomwe nezvishanu,
33  nemombe zviuru makumi manomwe nezviviri,
34  nembongoro zviuru makumi matanhatu nechimwe chete.
35  Asi mweya yevanhu, yevakadzi vakanga vasina kumboziva kurara nomunhurume, mweya yacho yose yaiva zviuru makumi matatu nezviviri.
36  Hafu yaiva mugove wevaya vakaenda kunorwa yakasvika makwai zviuru mazana matatu nemakumi matatu nezvinomwe nemazana mashanu.
37  Mutero waJehovha wakabva pamakwai wakava mazana matanhatu nemakumi manomwe nemashanu.
38  Mombe dzaiva zviuru makumi matatu nezvitanhatu, uye mutero waJehovha wakabva padziri waiva makumi manomwe nembiri.
39  Mbongoro dzaiva zviuru makumi matatu nemazana mashanu, uye mutero waJehovha wakabva padziri waiva makumi matanhatu neimwe.
40  Mweya yevanhu yaiva zviuru gumi nezvitanhatu, uye mutero waJehovha wakabva pairi waiva mweya makumi matatu nemiviri.
41  Mosesi akabva apa mupristi Eriyezari mutero kuti uve mupiro waJehovha, sezvakanga zvarayirwa Mosesi naJehovha.
42  Uye pahafu yezvaiva zvevanakomana vaIsraeri, yakakamurwa naMosesi pazvinhu zviya zvaiva zvevarume vakarwa hondo:
43  Zvino hafu yeungano yakabva paboka remakwai yakasvika zviuru mazana matatu nemakumi matatu nezvinomwe nemazana mashanu,
44  uye mombe dzakasvika zviuru makumi matatu nezvitanhatu,
45  mbongoro dzakasvika zviuru makumi matatu nemazana mashanu,
46  mweya yevanhu yakasvika zviuru gumi nezvitanhatu.
47  Zvino Mosesi akatora pahafu yevanakomana vaIsraeri chimwe chete chaifanira kutorwa pamakumi mashanu, pavanhu nepazvipfuwo, akazvipa vaRevhi, vachengeti vezvinhu zvaisungirwa kuti zviitirwe tebhenekeri yaJehovha, sezvakanga zvarayirwa Mosesi naJehovha.
48  Zvino varume vakagadzwa vaiva mapoka ezviuru zveuto, vakuru vezviuru nevakuru vemazana, vakaswedera kuna Mosesi,
49  vakati kuna Mosesi: “Vashandi venyu vaverenga varume vehondo vatinotarisira uye hapana kana mumwe anzi ashayikwa kwatiri.
50  Naizvozvo regai mumwe nomumwe wedu ape zvaakawana kuti chive chinopiwa chaJehovha, zvinhu zvendarama, tucheni twomuzviziso zvemakumbo, nezvishongo zvemaoko, marin’i ane zvidhindo, mhete, nezvishongo zvevakadzi, kuti tiyananisire mweya yedu pamberi paJehovha.”
51  Naizvozvo Mosesi nomupristi Eriyezari vakagamuchira ndarama yacho yakabva kwavari, zvishongo zvacho zvose zvinokosha.
52  Ndarama yose yomupiro wavakapa Jehovha yakasvika mashekeri zviuru gumi nezvitanhatu nemazana manomwe nemakumi mashanu, yakabva kuvakuru vezviuru nevakuru vemazana.
53  Mumwe nomumwe wevarume veuto akanga atora zvakapambwa.
54  Naizvozvo Mosesi nomupristi Eriyezari vakagamuchira ndarama yakabva kuvakuru vezviuru nevemazana, vakapinda nayo mutende rokusanganira kuti ive chiyeuchidzo kuvanakomana vaIsraeri pamberi paJehovha.
21  Zvino muKenani, mambo weAradhi, aigara muNegebhu, akanzwa kuti vaIsraeri vakanga vauya nenzira yokuAtarimu, uye akatanga kurwa nevaIsraeri, akatapa vamwe vavo.
2  Naizvozvo Israeri akapika kuna Jehovha, akati: “Chokwadi kana mukaisa vanhu ava muruoko rwangu, ndichaparadzawo chose maguta avo.”
3  Naizvozvo Jehovha akateerera inzwi raIsraeri akavapa vaKenani; uye vakavaparadza chose, ivo nemaguta avo. Nokudaro vakatumidza nzvimbo yacho kuti Homa.
4  Zvavakaramba vachifamba vachibva paGomo reHori vachienda nenzira yokuGungwa Dzvuku kuti vapoterere nyika yeEdhomu, mweya yevanhu yakatanga kuneta nokuda kwenzira yacho.
5  Vanhu vakaramba vachipopotera Mwari naMosesi, vachiti: “Makatibudisirei muIjipiti kuti tifire murenje? Nokuti hamuna chingwa uye hamuna mvura, mweya yedu yava kusema chingwa ichi chinosembura.”
6  Naizvozvo Jehovha akatuma nyoka dzine uturu pakati pevanhu, uye dzakaramba dzichiruma vanhu vacho, zvokuti vanhu vaIsraeri vazhinji vakafa.
7  Vanhu vakazouya kuna Mosesi, vakati: “Tatadza, nokuti tapopotera Jehovha uye imi. Tirevererei kuna Jehovha kuti abvise nyoka patiri.” Mosesi akareverera vanhu vacho.
8  Jehovha akabva ati kuna Mosesi: “Gadzira nyoka yakaita somoto uiise padanda rechiratidzo. Zvino kana munhu akarumwa, ngaabve aitarira, arambe ari mupenyu.”
9  Mosesi akabva agadzira nyoka yemhangura, akaiisa padanda rechiratidzo; zvino zvaiti kana nyoka ikange yaruma munhu, iye akatarira nyoka yemhangura, aibva aramba ari mupenyu.
10  Pashure paizvozvo vanakomana vaIsraeri vakatama, vakanodzika musasa kuObhoti.
11  Vakabva vatama paObhoti vakanodzika musasa kuIye-abharimu, murenje riri nechepakatarisana neMoabhi, nechokumabvazuva.
12  Vakatama ipapo vakanodzika musasa pedyo nomupata une rukova weZeredhi.
13  Vakatama ipapo vakanodzika musasa munzvimbo yeAnoni, iri murenje rinobvira pamuganhu wevaAmori; nokuti Anoni ndiwo waiva muganhu weMoabhi, pakati peMoabhi nevaAmori.
14  Ndokusaka mubhuku reHondo dzaJehovha zvichinzi: “Vhahebhu yaiva muSufa uye mipata ine hova yeAnoni,
15  nepanosangana mipata ine hova, pakarerekera kuchigaro cheAri uye pakasendamira kumuganhu weMoabhi.”
16  Vakabva ipapo vakaenda kuBheeri. Iri ndiro tsime rakanzi naJehovha kuna Mosesi: “Unganidza vanhu kuti ndivape mvura.”
17  Panguva iyoyo Israeri akaimba rwiyo urwu:“Haiwa iwe tsime, tubuka! Riimbirei imi vanhu!
18  Tsime, rakacherwa nemachinda. Rakacherwa nevanokudzwa vevanhu,Nomudonzvo womutungamiriri, nemidonzvo yavo.” Vachibva murenje vakaenda kuMatana.
19  Vachibva kuMatana vakaenda kuNaharieri, uye vachibva kuNaharieri vakaenda kuBhamoti.
20  Vachibva kuBhamoti vakaenda kumupata uri munyika yeMoabhi, kumusoro kwePisga, uye kunobudikira kunzvimbo yakatarisana neJeshimoni.
21  Zvino Israeri akatuma nhume kuna Sihoni, mambo wevaAmori, achiti:
22  “Ndibvumireiwo kupfuura nomunyika yenyu. Hatizotsaukiri mumunda kana mumunda wemizambiringa. Hatizonwi mvura yomutsime. Tichafamba nomugwagwa wamambo kusvikira tapfuura munharaunda yenyu.”
23  Zvino Sihoni haana kubvumira Israeri kupfuura nomunharaunda yake, asi Sihoni akaunganidza vanhu vake vose, akaenda kunosangana naIsraeri murenje, akasvika kuJahazi, akatanga kurwa naIsraeri.
24  Israeri akamuuraya nomuromo webakatwa, akatora nyika yake kubvira kuAnoni kusvikira kuJabhoki, pedyo nevanakomana vaAmoni; nokuti Jazeri ndiro muganhu wevanakomana vaAmoni.
25  Naizvozvo Israeri akatora maguta aya ose, uye Israeri akatanga kugara mumaguta ose evaAmori, muHeshbhoni nomumataundi ose aiva pasi paro.
26  Nokuti Heshbhoni raiva guta raSihoni. Ndiye aiva mambo wevaAmori, uye ndiye akamborwa namambo weMoabhi, akatora nyika yake yose muruoko rwake kusvikira kuAnoni.
27  Ndokusaka vaitaura mashoko okunyomba vaizoti: “Uyai kuHeshbhoni.Guta raSihoni ngarivakwe uye rimiswe zvakasimba.
28  Nokuti moto wakabuda muHeshbhoni, murazvo wakabuda mutaundi raSihoni.Wakaparadza Ari reMoabhi, varidzi venzvimbo dzakakwirira dzeAnoni.
29  Une nhamo, iwe Moabhi! Muchaparara, haiwa imi vanhu vaKemoshi!Achaita kuti vanakomana vake vave sevaya vakapukunyuka uye vanasikana vake vatapwe namambo wevaAmori, Sihoni.
30  Naizvozvo ngativapfurei.Heshbhoni richaparara kusvikira kuDibhoni,Uye vakadzi kusvikira kuNofa, varume kusvikira kuMedhebha.”
31  Zvino Israeri akatanga kugara munyika yevaAmori.
32  Mosesi akabva atuma vamwe kunosora Jazeri. Naizvozvo vakatora mataundi aiva pasi paro, vakadzinga vaAmori vaiva imomo.
33  Pashure paizvozvo vakadzoka, vakaenda nenzira yokuBhashani. Ogi mambo weBhashani akauya kuzosangana navo, iye nevanhu vake vose, kuhondo yeEdrei.
34  Zvino Jehovha akati kuna Mosesi: “Usamutya, nokuti ndichamuisa muruoko rwako, iye nevanhu vake vose nenyika yake; umuitire sezvawakaitira Sihoni, mambo wevaAmori aigara muHeshbhoni.”
35  Naizvozvo vakamuuraya iye nevanakomana vake nevanhu vake vose, kusvikira asisina kana akapona; uye vakatora nyika yake.
25  Zvino Israeri akanga achigara muShitimu. Vanhu vakabva vatanga kuita unzenza nevanasikana veMoabhi.
2  Vakadzi vacho vaiuya vachishevedza vanhu kuti vauye kuzvibayiro zvavanamwari vavo, uye vanhu vacho vakadya, vakakotamira vanamwari vavo.
3  Naizvozvo Israeri akazvibatanidza naBhaari wePeori; uye Jehovha akatsamwira Israeri kwazvo.
4  Nokudaro Jehovha akati kuna Mosesi: “Tora vakuru vose vevanhu, uise mitumbi yavo pachena, pamberi paJehovha, pane zuva, kuti kutsamwa kukuru kwaJehovha kubve pana Israeri.”
5  Mosesi akabva ati kuvatongi vaIsraeri: “Mumwe nomumwe wenyu ngaauraye varume vokwake vakabatana naBhaari wePeori.”
6  Asi, tarira! mumwe murume wevanakomana vaIsraeri akasvika, uye akanga achiuya nomumwe mukadzi wechiMidhiyani pedyo nehama dzake, Mosesi achizviona uye ungano yose yevanakomana vaIsraeri ichizviona, pavakanga vachichema vari pasuo retende rokusanganira.
7  Finiyasi mwanakomana waEriyezari mwanakomana womupristi Aroni paakazviona, akabva asimuka, akabva pakati peungano, akatora pfumo refu noruoko rwake.
8  Akabva atevera murume waIsraeri mutende reraundi, akabvoora vaviri vacho, murume waIsraeri uye mukadzi wacho nepanhengo dzake dzokubereka nadzo. Denda rakabva raguma pavanakomana vaIsraeri.
9  Vaya vakafa nedenda racho vakasvika zviuru makumi maviri nezvina.
10  Zvino Jehovha akataura naMosesi, achiti:
11  “Finiyasi mwanakomana waEriyezari mwanakomana womupristi Aroni adzora hasha dzangu pavanakomana vaIsraeri nokusamboshivirira kwake vanokwikwidzana neni pakati pavo, zvokuti handina kuparadza vana vaIsraeri pakuomerera kwangu pakuti vazvipire zvakazara.
12  Nokuda kwaizvozvo uti, ‘Tarira ndiri kumupa sungano yangu yorugare.
13  Ichava sungano youpristi nokusingagumi kwaari nevana vake vanomutevera, nokuti haana kushivirira vanokwikwidzana naMwari wake, uye ayananisira vanakomana vaIsraeri.’”
14  Sezvineiwo murume wokwaIsraeri akabayiwa akafa, uya akabayiwa akafa pamwe chete nomukadzi wechiMidhiyani ainzi Zimri, mwanakomana waSaru, jinda reimba yemadzibaba yevaSimiyoni.
15  Mukadzi wechiMidhiyani akabayiwa akafa ainzi Kozbhi mwanasikana waZuri; aiva mukuru wemadzinza eimba yemadzibaba muMidhiyani.
16  Gare gare Jehovha akataura naMosesi, achiti:
17  “VaMidhiyani ngavanetswe, muvauraye,
18  nokuti vari kukunetsai nemabasa avo emanomano avakakuitirai nemanomano pane zvakaitwa paPeori nezvakaitwa naKozbhi mwanasikana wejinda reMidhiyani, hanzvadzi yavo yakabayiwa ikafa muzuva redenda rakavapo nokuda kwezvakaitika paPeori.”
13  Zvino Jehovha akataura naMosesi, achiti:
2  “Tuma varume kuti vanosora nyika yeKenani, yandichapa vanakomana vaIsraeri. Utume murume mumwe wedzinza rimwe nerimwe reimba yemadzibaba ake, mumwe nomumwe ari jinda pakati pavo.”
3  Naizvozvo Mosesi akavatuma kubva kurenje reParani arayirwa naJehovha. Varume vacho vose vaiva vakuru vevanakomana vaIsraeri.
4  Aya ndiwo mazita avo: Wedzinza raRubheni, Shamua mwanakomana waZakuri;
5  wedzinza raSimiyoni, Shafati mwanakomana waHori;
6  wedzinza raJudha, Karebhi mwanakomana waJefune;
7  wedzinza raIsakari, Igari mwanakomana waJosefa;
8  wedzinza raEfremu, Hoshea mwanakomana waNuni;
9  wedzinza raBhenjamini, Pariti mwanakomana waRafu;
10  wedzinza raZebhuruni, Gadhieri mwanakomana waSodhi;
11  wedzinza raJosefa, nokuda kwedzinza raManase, Gadhi mwanakomana waSusi;
12  wedzinza raDhani, Amieri mwanakomana waGemari;
13  wedzinza raAsheri, Seturi mwanakomana waMikaeri;
14  wedzinza raNaftari, Nabhi mwanakomana waVhofisi;
15  wedzinza raGadhi, Geueri mwanakomana waMaki.
16  Aya ndiwo mazita evarume vakatumwa naMosesi kuti vanosora nyika yacho. Mosesi akaramba achishevedza Hoshea, mwanakomana waNuni kuti Jehoshua.
17  Mosesi paakanga achivatuma kuti vanosora nyika yeKenani, iye akati kwavari: “Endai neapa mupinde muNegebhu, mukwire munzvimbo ine makomo.
18  Munofanira kuona kuti nyika yacho yakadini nevanhu vagere imomo, kana vaine simba kana vasina simba, kana vari vashoma kana vazhinji;
19  uye kuti nyika yavagere mairi yakadini, kana yakanaka kana yakaipa, uye kuti maguta avagere maari akadini, kana vagere mumisasa kana mukati memasvingo;
20  kuti nyika yacho yakadini, kana yakaorera kana isina kuorera, kana iine miti kana kuti kwete. Munofanira kuva vakashinga, mutore zvimwe zvibereko zvenyika yacho.” Zvino mazuva acho aiva mazuva emichero yaitanga kuibva yemazambiringa.
21  Naizvozvo vakaenda, vakanosora nyika yacho kubvira kurenje reZini kusvikira kuRehobhu iri nechokumuganhu weHamati.
22  Pavakapinda muNegebhu, vakabva vasvika kuHebroni. Zvino Ahimani, Sheshai naTarimai, vaya vakaberekwa naAnaki, vaiva imomo. Sezvineiwo Hebroni rakanga ravakwa makore manomwe Zoani reIjipiti risati ravakwa.
23  Pavakasvika kumupata une rukova weEshkori, vakabva vatema bazi raiva nesumbu remazambiringa ipapo. Varume vaviri vakaritakura nedanda, pamwe chete nemamwe mapomegraneti nemamwe maonde.
24  Vakatumidza nzvimbo iyoyo kuti mupata une rukova weEshkori, nokuda kwesumbu rakatemwa ipapo nevanakomana vaIsraeri.
25  Kuzoti mazuva makumi mana apera, vakadzoka vachibva kunosora nyika.
26  Naizvozvo vakafamba, vakasvika kwaiva naMosesi naAroni neungano yose yevanakomana vaIsraeri murenje reParani, kuKadheshi. Vakadzoka neshoko kwavari nokuungano yose, vakavaratidza zvibereko zvenyika yacho.
27  Vakamuudza kuti: “Takapinda munyika yamakatituma, chokwadi inoyerera mukaka nouchi, izvi ndizvo zvibereko zvayo.
28  Asi chokwadi ndechokuti vanhu vanogara munyika yacho vane simba, uye maguta acho akavakirirwa makuru kwazvo; uye ikoko takaonawo vaya vakaberekwa naAnaki.
29  VaAmareki vagere munyika yeNegebhu, vaHiti nevaJebhusi nevaAmori vagere munzvimbo ine makomo, uye vaKenani vagere pedyo negungwa uye pedyo nokurutivi rwuno rwaJodhani.”
30  Karebhi akabva aedza kunyaradza vanhu pamberi paMosesi, akati: “Ngatibve taenda, tinofanira kuitora kuti ive yedu, nokuti chokwadi tinogona kuikunda.”
31  Asi varume vakaenda naye vakati: “Hatigoni kuenda kuti tinorwisa vanhu vacho, nokuti vane simba kutipfuura.”
32  Vakaramba vachiunza mashoko akaipa kuvanakomana vaIsraeri pamusoro penyika yavakanga vanosora, vachiti: “Nyika yacho, yatakapfuura nomairi kuti tiisore, inyika inoparadza vanogara mairi; uye vanhu vose vatakaona mairi varume vakanyanyisa kukura.
33  Takaona vaNefirimu ikoko, vanakomana vaAnaki, vakabva kuvaNefirimu; zvokuti takazviona sehwiza, uye ivo vakationawo saizvozvo.”
14  Zvino ungano yose yakaridza mhere, vanhu vakaramba vachishevedzera, vachichema usiku ihwohwo hwose.
2  Vanakomana vaIsraeri vose vakatanga kugunun’unira Mosesi naAroni, ungano yose ikatanga kuti kwavari: “Dai takanga tafira hedu munyika yeIjipiti, kana kuti dai takanga tafira hedu murenje rino!
3  Jehovha ari kutiendeserei kunyika iyi kuti tiurayiwe nebakatwa? Madzimai edu nevana vedu vachapambwa. Hazvisi nani here kuti tidzokere hedu kuIjipiti?”
4  Vakatotaurirana vachiti: “Ngatigadze mutungamiriri, uye ngatidzokerei kuIjipiti!”
5  Zvino Mosesi naAroni vakawira pasi nezviso zvavo pamberi peungano yose yevanakomana vaIsraeri.
6  Joshua mwanakomana waNuni naKarebhi mwanakomana waJefune, vaiva vamwe vevakanosora nyika, vakabvarura nguo dzavo,
7  vakati kuungano yose yevanakomana vaIsraeri: “Nyika yatakapfuura nomairi kuti tiisore inyika yakanaka kwazvo.
8  Kana Jehovha achitifarira, achabva atiendesa kunyika iyi otipa, nyika inoyerera mukaka nouchi.
9  Musangopandukira Jehovha; uye regai kutya vanhu vomunyika yacho, nokuti ivo kudya kwedu. Chinodzivirira chavo chabva pamusoro pavo, uye Jehovha anesu. Regai kuvatya.”
10  Asi ungano yose yakataura nezvokuvatema nematombo. Vanakomana vaIsraeri vose vakaona kubwinya kwaJehovha kuri pamusoro petende rokusanganira.
11  Jehovha akazoti kuna Mosesi: “Vanhu ava vacharamba vasingandiremekedzi kusvikira rini, uye vacharamba vasingatendi mandiri nokuda kwezviratidzo zvose zvandakaita pakati pavo kusvikira rini?
12  Rega ndivarove nedenda, ndivadzinge, uye rega ndikuite rudzi rukuru norune simba kuvapfuura.”
13  Asi Mosesi akati kuna Jehovha: “Zvino vaIjipiti, avo pakati pavo imi makabudisa vanhu ava nesimba renyu, vachanzwa izvi.
14  Ivo vachazviudza vagari vomunyika iyi. Vakanzwa kuti ndimi Jehovha pakati pevanhu ava, uyo akaoneka chiso nechiso. Ndimi Jehovha, uye gore renyu rimire pamusoro pavo, munovatungamirira neshongwe yegore masikati uye neshongwe yomoto usiku.
15  Kana mukauraya vanhu ava somunhu mumwe chete, marudzi akanzwa nezvomukurumbira wenyu achabva ati,
16  ‘Jehovha akaurayira vanhu ava murenje nokuti akanga asingakwanisi kuvaendesa kunyika yaakavapikira.’
17  Zvino ndapota, haiwa Jehovha, simba renyu ngarive guru sezvamakataura, muchiti,
18  ‘Jehovha, anononoka kutsamwa uye azere nomutsa worudo, anoregerera kukanganisa nokudarika, asi asingazomboregi kuranga, anoranga vanakomana nokuda kwokukanganisa kwemadzibaba kusvikira kuchizvarwa chechitatu nechizvarwa chechina.’
19  Ndapota, kanganwirai kukanganisa kwevanhu ava maererano noukuru hwomutsa wenyu worudo, sezvamakaregerera vanhu ava kubvira muIjipiti kusvikira zvino.”
20  Jehovha akabva ati: “Ndakanganwira maererano neshoko rako.
21  Kunyange zvakadaro, noupenyu hwangu, nyika yose ichazadzwa nokubwinya kwaJehovha.
22  Asi varume vose vanga vachiona kubwinya kwangu nezviratidzo zvangu zvandakaita muIjipiti nomurenje asi vakaramba vachindiedza kagumi aka, vakasateerera inzwi rangu,
23  havazombooni nyika yandakapikira madzibaba avo, chokwadi, vose vasingandiremekedzi havazoioni.
24  Asi mushumiri wangu Karebhi, nokuti akava nemafungiro akasiyana, akaramba achinditevera zvakakwana, ndichamuendesa kunyika kwaakaenda, uye vana vake vachaita kuti ive yavo.
25  VaAmareki nevaKenani zvavachiri kugara mubani, dzokai mangwana, tamai kuti muende kurenje nenzira yokuGungwa Dzvuku.”
26  Zvino Jehovha akataura naMosesi naAroni, achiti:
27  “Ungano iyi yakaipa icharamba ichindigunun’unira kusvikira rini? Ndanzwa kugunun’una kwevanakomana vaIsraeri kwavari kundigunun’unira nako.
28  Iti kwavari, ‘“Noupenyu hwangu,” ndizvo zvinotaura Jehovha, “kana ndikasakuitirai saizvozvo sezvandanzwa muchitaura!
29  Zvitunha zvenyu zvichawira murenje rino, chokwadi, vanhu venyu vose vakanyorwa pauwandu hwenyu hwose kubvira pane vane makore makumi maviri zvichikwira, imi makandigunun’unira.
30  Imi hamuzopindi munyika yandakasimudzira ruoko rwangu ndichipika kuti ndigare nemi, kunze kwaKarebhi, mwanakomana waJefune naJoshua mwanakomana waNuni.
31  “‘“Vana venyu vamakati vachapambwa, ndivo vandichapinza, uye vachaziva nyika yamakaramba.
32  Asi zvitunha zvenyu zvichawira murenje rino.
33  Vanakomana venyu vachava vafudzi murenje kwemakore makumi mana, uye vachazvidavirira nokuda kwokuita ufeve kwenyu, kusvikira zvitunha zvenyu zvaperera murenje.
34  Muchazvidavirira nokuda kwokukanganisa kwenyu kwemakore makumi mana, maererano nokuwanda kwemazuva amakasora nyika yacho, mazuva makumi mana, zuva richiva gore, zuva richiva gore, zvamunofanira kuziva zvinorehwa nokuparadzaniswa kwangu nemi.
35  “‘“Ini Jehovha, ndataura izvi, chokwadi izvi ndizvo zvandichaitira ungano iyi yose yakaipa, vaya vose vakaungana kuti vandirwise: Vachaperera murenje rino, vachafira imomo.
36  Varume vaya vakatumwa naMosesi kunosora nyika yacho uye vaya vakati vadzoka, vakatanga kuita kuti ungano yose indigunun’unire, nokuuya nemashoko akaipa pamusoro penyika yacho,
37  chokwadi, varume vakauya nemashoko akaipa pamusoro penyika yacho vachafa nedenda pamberi paJehovha.
38  Asi pavarume vaya vakaenda kuti vanosora nyika, Joshua mwanakomana waNuni naKarebhi mwanakomana waJefune, vacharamba vachirarama.”’”
39  Mosesi paakataura mashoko aya kuvanakomana vose vaIsraeri, vanhu vacho vakabva vatanga kuchema kwazvo.
40  Uyezve, vakafumomuka, vakaedza kukwira pamusoro pegomo, vachiti: “Tiri pano, tinofanira kukwira kunzvimbo yakataurwa naJehovha. Nokuti takatadza.”
41  Asi Mosesi akati: “Munodarikirei murayiro waJehovha? Izvozvo hazvimbobudiriri.
42  Musakwira, nokuti Jehovha haasi pakati penyu, kuti murege kukundwa nevavengi venyu.
43  Nokuti vaAmareki nevaKenani variko mberi kwenyu; uye muchaurayiwa nebakatwa, nokuti, imi zvamakarega kutevera Jehovha, Jehovha haangarambiwo ainemi.”
44  Zvisinei, nokuzvikudza vakakwira pamusoro pegomo, asi areka yesungano yaJehovha haina kubva mumusasa pamwe chete naMosesi.
45  VaAmareki nevaKenani vaigara mugomo iroro vakadzika, vakavakunda, vakavadzingirira kusvikira kuHoma.
29  “‘Zvino mumwedzi wechinomwe, pazuva rokutanga romwedzi wacho, munofanira kuva nokuungana kutsvene. Hamufaniri kuita basa rakaoma chero ripi zvaro. Kwamuri rinofanira kuva zuva rokuridza bhosvo.
2  Munofanira kupa nzombe imwe chete duku, gondohwe rimwe chete, makwayana makono manomwe, rimwe nerimwe riine gore rimwe chete, zvakanaka, kuti zvive chinopiwa chinopiswa chokunhuhwirira kwakanaka kunoitirwa Jehovha;
3  nechinopiwa chazvo chezviyo chefurawa yakatsetseka yakakanyiwa nemafuta, zviyero zvitatu zvegumi nokuda kwenzombe yacho, zviyero zviviri zvegumi nokuda kwegondohwe racho,
4  nechiyero chimwe chete chegumi nokuda kwegwayana gono rimwe nerimwe pamakwayana makono manomwe;
5  nembudzana hono imwe chete kuti ive chinopiwa chechivi chokukuyananisirai;
6  tisingabatanidzi chinopiwa chinopiswa chomwedzi nomwedzi nechinopiwa chacho chezviyo uye chinopiwa chinopiswa chenguva dzose nechinopiwa chacho chezviyo, pamwe chete nezvinopiwa zvazvo zvinonwiwa, maererano nezvazvinogara zvichiitirwa, kuti zvive kunhuhwirira kwakanaka, chinopiwa chinopisirwa Jehovha nomoto.
7  “‘Zvino pazuva rechigumi romwedzi uyu wechinomwe munofanira kuva nokuungana kutsvene, uye munofanira kutambudza mweya yenyu. Hamufaniri kuita basa chero ripi zvaro.
8  Munofanira kuuya nenzombe imwe chete duku, gondohwe rimwe chete, makwayana makono manomwe, rimwe nerimwe riine gore rimwe chete, kuti zvive chinopiwa chinopisirwa Jehovha, kuti zvive kunhuhwirira kwakanaka. Zvinofanira kuva zvakanaka.
9  Chinopiwa chazvo chezviyo, chefurawa yakatsetseka yakakanyiwa nemafuta ngachive zviyero zvitatu zvegumi nokuda kwenzombe yacho, zviyero zviviri zvegumi nokuda kwegondohwe racho,
10  uyewo chiyero chimwe chete chegumi nokuda kwegwayana gono rimwe nerimwe pamakwayana makono manomwe;
11  mbudzana imwe chete kuti ive chinopiwa chechivi, tisingabatanidzi chinopiwa chechivi chokuyananisira nechinopiwa chinopiswa chenguva dzose nechinopiwa chacho chezviyo, pamwe chete nezvinopiwa zvazvo zvinonwiwa.
12  “‘Zvino pazuva rechigumi nemashanu romwedzi wechinomwe munofanira kuva nokuungana kutsvene. Hamufaniri kuita basa rakaoma chero ripi zvaro, uye muitire Jehovha mutambo kwemazuva manomwe.
13  Munofanira kuuya nenzombe duku gumi nenhatu, makondohwe maviri, makwayana makono gumi nemana, rimwe nerimwe riine gore rimwe chete kuti zvive chinopiwa chinopiswa nomoto, chokunhuhwirira kwakanaka kunoitirwa Jehovha. Zvinofanira kuva zvakanaka.
14  Chinopiwa chazvo chezviyo, chefurawa yakatsetseka yakakanyiwa nemafuta ngachive zviyero zvitatu zvegumi nokuda kwenzombe imwe neimwe panzombe gumi nenhatu, zviyero zviviri zvegumi nokuda kwegondohwe rimwe nerimwe pamakondohwe maviri,
15  nechiyero chimwe chete chegumi nokuda kwegwayana gono rimwe nerimwe pamakwayana makono gumi nemana;
16  uye mbudzana imwe chete kuti ive chinopiwa chechivi, tisingabatanidzi chinopiwa chinopiswa chenguva dzose, chinopiwa chacho chezviyo nechinopiwa chacho chinonwiwa.
17  “‘Zvino pazuva rechipiri munofanira kuuya nenzombe duku gumi nembiri, makondohwe maviri, makwayana makono gumi nemana, rimwe nerimwe riine gore rimwe chete, zvakanaka;
18  uye chinopiwa chazvo chezviyo nezvinopiwa zvazvo zvinonwiwa nokuda kwenzombe, makondohwe nemakwayana makono maererano nezvinogara zvichiitwa;
19  nembudzana imwe chete kuti ive chinopiwa chechivi, tisingabatanidzi chinopiwa chinopiswa chenguva dzose nechinopiwa chacho chezviyo, pamwe chete nezvinopiwa zvazvo zvinonwiwa.
20  “‘Pazuva rechitatu munofanira kuuya nenzombe gumi neimwe, makondohwe maviri, makwayana makono gumi nemana, rimwe nerimwe riine gore rimwe chete, zvakanaka;
21  nechinopiwa chazvo chezviyo nezvinopiwa zvazvo zvinonwiwa nokuda kwenzombe dzacho, makondohwe nemakwayana acho makono maererano nokuwanda kwazvo sezvinogara zvichiitwa;
22  nembudzi imwe chete kuti ive chinopiwa chechivi, tisingabatanidzi chinopiwa chinopiswa chenguva dzose nechinopiwa chacho chezviyo nechinopiwa chacho chinonwiwa.
23  “‘Zvino pazuva rechina vanofanira kuuya nenzombe gumi, makondohwe maviri, makwayana makono gumi nemana, rimwe nerimwe riine gore rimwe chete, zvakanaka;
24  chinopiwa chazvo chezviyo nezvinopiwa zvazvo zvinonwiwa nokuda kwenzombe dzacho, makondohwe acho nemakwayana makono acho maererano nokuwanda kwazvo sezvinogara zvichiitwa;
25  nembudzana imwe chete kuti ive chinopiwa chechivi, tisingabatanidzi chinopiwa chinopiswa chenguva dzose, chinopiwa chacho chezviyo nechinopiwa chacho chinonwiwa.
26  “‘Zvino pazuva rechishanu munofanira kuuya nenzombe pfumbamwe, makondohwe maviri, makwayana makono gumi nemana, rimwe nerimwe riine gore rimwe chete, zvakanaka;
27  nechinopiwa chazvo chezviyo nezvinopiwa zvazvo zvinonwiwa nokuda kwenzombe dzacho, makondohwe acho nemakwayana acho makono maererano nokuwanda kwazvo sezvinogara zvichiitwa;
28  nembudzi imwe chete kuti ive chinopiwa chechivi, tisingabatanidzi chinopiwa chinopiswa chenguva dzose nechinopiwa chacho chezviyo nechinopiwa chacho chinonwiwa.
29  “‘Zvino pazuva rechitanhatu munofanira kuuya nenzombe sere, makondohwe maviri, makwayana makono gumi nemana, rimwe nerimwe riine gore rimwe chete, zvakanaka;
30  nechinopiwa chazvo chezviyo nezvinopiwa zvazvo zvinonwiwa nokuda kwenzombe dzacho, makondohwe acho nemakwayana acho makono maererano nokuwanda kwazvo sezvinogara zvichiitwa;
31  nembudzi imwe chete kuti ive chinopiwa chechivi, tisingabatanidzi chinopiwa chinopiswa chenguva dzose, chinopiwa chacho chezviyo nezvinopiwa zvacho zvinonwiwa.
32  “‘Zvino pazuva rechinomwe munofanira kuuya nenzombe nomwe, makondohwe maviri, makwayana acho makono gumi nemana, rimwe nerimwe riine gore rimwe chete, zvakanaka;
33  nechinopiwa chazvo chezviyo nezvinopiwa zvazvo zvinonwiwa nokuda kwenzombe dzacho, makondohwe acho nemakwayana acho makono maererano nokuwanda kwazvo sezvazvinogara zvichiitirwa;
34  nembudzi imwe chete kuti ive chinopiwa chechivi, tisingabatanidzi chinopiwa chinopiswa chenguva dzose, chinopiwa chacho chezviyo nechinopiwa chacho chinonwiwa.
35  “‘Zvino pazuva rechisere munofanira kuva nokuungana chaiko. Hamufaniri kuita basa rakaoma chero ripi zvaro.
36  Munofanira kuuya nenzombe imwe chete, gondohwe rimwe chete, makwayana makono manomwe, rimwe nerimwe riine gore rimwe chete, zvakanaka, kuti zvive chinopiwa chinopiswa, chinopiwa chinopiswa nomoto, kunhuhwirira kwakanaka kunoitirwa Jehovha;
37  nechinopiwa chazvo chezviyo nezvinopiwa zvazvo zvinonwiwa nokuda kwenzombe yacho, gondohwe racho nemakwayana acho makono maererano nokuwanda kwazvo sezvinogara zvichiitwa;
38  nembudzi imwe chete kuti ive chinopiwa chechivi, tisingabatanidzi chinopiwa chinopiswa chenguva dzose nechinopiwa chacho chezviyo nechinopiwa chacho chinonwiwa.
39  “‘Izvi ndizvo zvamuchapa Jehovha pamitambo yenyu yomwaka nomwaka, tisingabatanidzi zvinopiwa zvenyu zvemhiko nezvinopiwa zvenyu zvokuzvidira kuti zvive zvinopiwa zvenyu zvinopiswa nezvinopiwa zvenyu zvezviyo nezvinopiwa zvenyu zvinonwiwa nezvibayiro zvenyu zvokugoverana.’”
40  Zvino Mosesi akataura nevanakomana vaIsraeri maererano nezvinhu zvose zvakanga zvarayirwa Mosesi naJehovha.
19  Zvino Jehovha akataura naMosesi naAroni, achiti:
2  “Uyu ndiwo murau womutemo wakarayirwa naJehovha, achiti, ‘Taura nevanakomana vaIsraeri kuti vanofanira kukutorera mhou tsvuku yakanaka isina kuremara uye isina kumbosungwa pajoko.
3  Munofanira kuipa mupristi Eriyezari, uye iye anofanira kuibudisa kunze kwomusasa, uye inofanira kuurayirwa pamberi pake.
4  Mupristi Eriyezari anofanira kubva atora rimwe ropa rayo nomunwe wake, osasa rimwe ropa rayo akananga mberi kwetende rokusanganira kanomwe.
5  Mhou yacho inofanira kupiswa iye achizviona. Dehwe rayo nenyama yayo neropa rayo pamwe chete nendove yayo zvichapiswa.
6  Mupristi anofanira kutora katanda komusidhari nehisopi nejira rakaiswa ruvara rutsvuku rwekokasi ozvikanda pakati pomoto uri kupisa mhou yacho.
7  Zvino mupristi anofanira kugeza nguo dzake, ogeza muviri wake nemvura, uye apedza izvozvo angapinda hake mumusasa; asi mupristi wacho achava asina kuchena kusvikira manheru.
8  “‘Munhu uya aipisa achageza nguo dzake nemvura uye anofanira kugeza muviri wake nemvura, uye achava asina kuchena kusvikira manheru.
9  “‘Zvino munhu akachena anofanira kuunganidza madota emhou yacho, oaisa kunze kwomusasa munzvimbo yakachena; uye kuungano yevanakomana vaIsraeri iwo anofanira kushanda sechinhu chakachengeterwa kugadzira mvura yokuchenesa nayo. Iwo chinhu chinopiwa chechivi.
10  Munhu uya anounganidza madota emhou yacho anofanira kugeza nguo dzake ova asina kuchena kusvikira manheru. “‘Unofanira kuva murau nokusingagumi kuvanakomana vaIsraeri uye kumutorwa ari kugara pakati pavo.
11  Ani naani anobata chitunha chomweya womunhu achavawo asina kuchena kwemazuva manomwe.
12  Munhu akadaro anofanira kuzvinatsa nemvura yacho pazuva rechitatu, uye pazuva rechinomwe achava akachena. Asi kana asingazozvinatsi pazuva rechitatu, haazovi akachena pazuva rechinomwe.
13  Munhu wose anobata chitunha, mweya womunhu upi zvake unenge wafa, uye asingazozvinatsi, asvibisa tebhenekeri yaJehovha, uye mweya iwoyo unofanira kuparadzwa pakati paIsraeri. Zvaasina kusaswa mvura yokuchenesa nayo, iye anoramba asina kuchena. Kusachena kwake kuchiri paari.
14  “‘Kana munhu akafira mutende, uyu ndiwo mutemo wacho: Munhu wose anopinda mutende racho, uye munhu wose ari mutende racho, achava asina kuchena kwemazuva manomwe.
15  Midziyo yose yakavhurika, isina chivharo chakasungirirwa pairi, ichava isina kuchena.
16  Munhu wose angabata munhu akaurayiwa nebakatwa kusango kana chitunha kana pfupa romunhu kana guva achava asina kuchena kwemazuva manomwe.
17  Vanofanira kutorera munhu asina kuchena mamwe madota epanopisirwa chinopiwa chechivi, voadira mvura yakachena ari mumudziyo.
18  Munhu akachena anofanira kubva atora hisopi oinyika mumvura, oisasa pamusoro petende nemidziyo yose nemweya yaiva imomo nepamunhu akabata pfupa kana munhu akaurayiwa kana chitunha kana guva.
19  Munhu akachena anofanira kuisasa pamusoro pomunhu asina kuchena pazuva rechitatu nepazuva rechinomwe uye anofanira kumunatsa pachivi pazuva rechinomwe; uye anofanira kugeza nguo dzake ogeza nemvura, uye achava akachena manheru.
20  “‘Asi munhu uya angava asina kuchena uye asingazozvinatsi, chokwadi, mweya iwoyo unofanira kuparadzwa pakati peungano, nokuti akasvibisa nzvimbo tsvene yaJehovha. Haana kusaswa mvura yokuchenesa nayo. Iye haana kuchena.
21  “‘Unofanira kuva murau nokusingagumi kwavari, kuti munhu anosasa mvura yokuchenesa anofanira kugeza nguo dzake, pamwe nouya anobatawo mvura yokuchenesa nayo. Achava asina kuchena kusvikira manheru.
22  Chinhu chipi zvacho chingabatwa nomunhu asina kuchena chichava chisina kuchena, uye mweya unochibata uchava usina kuchena kusvikira manheru.’”
24  Bharami paakaona kuti zvakanga zvakanaka kuna Jehovha kuti akomborere Israeri, haana kubva ipapo sepane dzimwe nguva kunotsvaka chero manenji akaipa api zvawo, asi akatarira kurenje.
2  Bharami paakatarira akaona Israeri agere maererano nemadzinza ake, mudzimu waMwari ukabva wauya paari.
3  Nokudaro akataura chirevo chake, akati: “Kutaura kwaBharami mwanakomana waBheori,Kutaura kwomurume ane maziso akasvinudzwa,
4  Kutaura kwomunhu anonzwa mashoko aMwari,Akaona zvakaratidzwa noWemasimbaoseAchiwira pasi maziso akasvinura:
5  Haiwa iwe Jakobho, matende ako akanaka sei, haiwa iwe Israeri, tebhenekeri dzako dzakanaka sei!
6  Zvakatambanukira kure semipata ine hova,Seminda iri pedyo norwizi.Semiarosi yakadyarwa naJehovha,Semisidhari iri pedyo nemvura.
7  Mvura inoramba ichidonha kubva mune zvaanocheresa mvura zviviri zveganda,Mbeu yake iri pedyo nemvura zhinji.Mambo wake achavawo akakwirira kupfuura Agagi,Umambo hwake huchakwidziridzwa.
8  Mwari ari kumubudisa muIjipiti;Anomhanya kwazvo sezvinoita nzombe yomusango.Achapedza marudzi, ivo vadzvinyiriri vake,Achan’un’una mapfupa awo, achaatyora-tyora nemiseve yake.
9  Akakotama, akarara pasi seshumba,Seshumba, ndiani angatsunga kumumutsa?Vaya vanokukomborera ndivo vakakomborerwa,Vaya vanokutuka ndivo vakatukwa.”
10  Zvino Bharaki akatsamwira Bharami kwazvo, akarovanisa maoko ake, uye Bharaki akati kuna Bharami: “Ndakakushevedza kuti utuke vavengi vangu, asi tarira! wavakomborera zvikuru kwazvo katatu aka.
11  Zvino mhanya uende kunzvimbo yako. Ndakanga ndati ndaifanira kukukudza, asi tarira! Jehovha akudzivisa kuti urege kukudzwa.”
12  Bharami akatiwo kuna Bharaki: “Handina kutaurawo nenhume dzako dzawakanditumira here, ndichiti,
13  ‘Kunyange kana Bharaki akandipa imba yake izere sirivha nendarama, handingakwanisi kudarika murayiro waJehovha kuti ndiite chinhu chakanaka kana chakaipa chinobva mumwoyo mangu. Ndichataura chero chipi zvacho chingataurwa naJehovha’?
14  Zvino tarira, ndava kuenda kuvanhu vangu. Uya ndikurayire zvichaita vanhu ava kuvanhu vako panozoguma mazuva acho.”
15  Naizvozvo akataura chirevo chake, akati: “Kutaura kwaBharami, mwanakomana waBheori,Kutaura kwomurume ane maziso akasvinura,
16  Kutaura kwomunhu anonzwa mashoko aMwari,Anoziva zivo yoWokumusorosoro—Akaona zvakaratidzwa noWemasimbaoseAchiwira pasi maziso akasvinura:
17  Ndichamuona, asi kwete iye zvino;Ndichamuona, asi kwete ari pedyo.Nyeredzi ichabuda kuna Jakobho,Tsvimbo youmambo ichabva kuna Israeri.Ichabvoora zvavovo zvomusoro weMoabhiNemadehenya evanakomana vose vemheremhere yehondo.
18  Edhomu ichava nhaka,Chokwadi, Seiri ichava nhaka yevavengi vake,Israeri paanenge achiratidza ushingi hwake.
19  Mumwe achabuda muna Jakobho achakunda,Achaparadza chero anenge apona upi zvake muguta racho.”
20  Paakaona Amareki, akataurazve chirevo chake, akati: “Amareki ndiye akanga ari wokutanga wemarudzi,Asi kuguma kwake kuchazova kuparara kwake.”
21  Paakaona vaKeni, akataurazve chirevo chake akati: “Nzvimbo yako yaunogara yakasimba, imba yako yakavakirwa paibwe.
22  Asi kuchava nomumwe achapisa Keini.Zvichatora nguva refu sei kuti Asiriya izokutapa?”
23  Akataurazve chirevo chake, akati:“Nhamo! Ndiani achapona Mwari paanoita kuti zviitike?
24  Kuchava nengarava dzinobva kumhenderekedzo yeKitimu,Dzichatambudza Asiriya,Uye dzichatambudza Ebheri.Asi iyewo achazoparara.”
25  Pashure paizvozvo Bharami akasimuka, akaenda, akadzokera kunzvimbo yake. Bharaki akaendawo kwake.
5  Zvino Jehovha akataurazve naMosesi, achiti:
2  “Rayira vanakomana vaIsraeri kuti vabudise mumusasa vanhu vose vane maperembudzi nevanhu vose vane zvinoyerera nevanhu vose vakaitwa vasina kuchena nomweya wakafa.
3  Munofanira kuvabudisa, angava munhurume kana munhukadzi. Munofanira kuvabudisa kunze kwomusasa, kuti varege kusvibisa misasa yevaya vandigere pakati pavo.”
4  Vanakomana vaIsraeri vakaita saizvozvo, vakavabudisa kunze kwomusasa. Vanakomana vaIsraeri vakaita saizvozvo, sezvakanga zvaudzwa Mosesi naJehovha.
5  Jehovha akaramba achitaura naMosesi, achiti:
6  “Taura nevanakomana vaIsraeri, uti, ‘Kana murume kana mukadzi akaita chimwe chezvivi zvinoitwa nevanhu nokuita chinhu chokusatendeka kuna Jehovha, mweya iwoyo watovawo nemhosva.
7  Vanofanira kureurura chivi chavo chavakaita, uye iye anofanira kuripa zvose zvinoenzanirana nemhosva yake, achiwedzerawo kwazviri chikamu chimwe chete pazvikamu zvishanu, anofanira kuzvipa waakatadzira.
8  Asi kana mumwe wacho asina hama yepedyo yokuti ipiwe zvinoenzanirana nemhosva yacho, zvinoenzanirana nemhosva yacho zviri kuripwa kuna Jehovha ndezvomupristi, kunze kwegondohwe rokuyananisa raachamuyananisira naro.
9  “‘Mipiro yose yezvinhu zvitsvene zvose zvevanakomana vaIsraeri, yavachauya nayo kumupristi, inofanira kuva yake.
10  Zvinhu zvitsvene zvomunhu mumwe nomumwe zvicharamba zviri zvake. Chero chipi zvacho chingapiwa mupristi nomunhu mumwe nomumwe, chichava chake.’”
11  Jehovha akataura naMosesi, achiti:
12  “Taura nevanakomana vaIsraeri, uti kwavari, ‘Kana mudzimai womurume upi zvake akatsauka zvokuti anomuitira chinhu chokusatendeka,
13  mumwe murume akarara naye, akabudisa urume, zvikavanzirwa murume wake, zvikaramba zvisingazivikanwi, iye mudzimai wacho akazvisvibisa asi pasina chapupu chinomupomera, iye akasabatwa;
14  murume wacho akabatwa negodo, akanyumwira kutendeka kwomudzimai wake, uye mudzimai wacho akazvisvibisa zvechokwadi, kana kuti murume wacho akabatwa negodo, akanyumwira kutendeka kwomudzimai wake, asi iye zvechokwadi asina kuzvisvibisa;
15  murume wacho ngaabve auya nomudzimai wake kumupristi, auye nechinopiwa chake pamwe chete naye, chegumi cheefa chefurawa yebhari. Haafaniri kudurura mafuta pamusoro payo kana kuisa zvinonhuhwirira zvichena pamusoro payo, nokuti icho chinhu chinopiwa chezviyo chegodo, chinopiwa chezviyo chechiyeuchidzo chinoyeuchidza kukanganisa.
16  “‘Zvino mupristi anofanira kuuya naye mberi, omumisa pamberi paJehovha.
17  Mupristi anofanira kutora mvura tsvene iri mumudziyo wevhu, uye mupristi anofanira kutora guruva rinenge riri pauriri hwetebhenekeri, oriisa mumvura yacho.
18  Mupristi anofanira kumisa mukadzi wacho pamberi paJehovha, osunungura bvudzi romusoro womukadzi wacho, oisa chinopiwa chezviyo chinoyeuchidza, icho chinopiwa chezviyo chegodo pazvanza zvake, uye muruoko rwomupristi munofanira kuva nemvura inovava inouyisa kutukwa.
19  “‘Mupristi anofanira kuita kuti apike, uye anofanira kuti kumukadzi wacho: “Kana pasina murume akarara newe uye kana usina kutsaukira kuzvinhu chero zvipi zvazvo zvisina kuchena iwe uchiri pasi pomurume wako, mvura iyi inovava inouyisa kutukwa ngairege kukukuvadza.
20  Asi iwe, kana wakatsauka uchiri pasi pomurume wako, kana wakazvisvibisa uye kana mumwe murume asiri murume wako akabudisira urume hwake mauri,—”
21  Zvino mupristi anofanira kuita kuti mukadzi wacho apike mhiko ine chokuita nokutukwa, uye mupristi anofanira kuti kumukadzi wacho: “Jehovha ngaaite kuti uve chinhu chinotukwa uye chinotaurirwa mhiko pakati pevanhu vokwako nokuita kwaJehovha kuti chidya chako chitetepe uye kuti dumbu rako rizvimbe.
22  Mvura iyi inouyisa kutukwa inofanira kupinda muura hwako kuti iite kuti dumbu rako rizvimbe uye kuti chidya chako chitetepe.” Mukadzi wacho anofanira kuti: “Ameni! Ameni!”
23  “‘Zvino mupristi anofanira kunyora kutuka uku mubhuku, okudzima achikuisa mumvura inovava.
24  Anofanira kuita kuti mukadzi wacho anwe mvura inovava inouyisa kutukwa, uye mvura inouyisa kutukwa inofanira kupinda maari sechimwe chinhu chinovava.
25  Mupristi anofanira kutora chinopiwa chezviyo chegodo chiri muruoko rwomukadzi wacho, ozunguzira chinopiwa chezviyo pamberi paJehovha, ouya nacho pedyo neatari.
26  Mupristi anofanira kutsamura chimwe chinopiwa chezviyo kuti chive chiyeuchidzo chacho uye anofanira kuita kuti chipfungaire paatari, uye pashure anofanira kuita kuti mukadzi wacho anwe mvura yacho.
27  Paanenge aita kuti anwe mvura yacho, kana iye akazvisvibisa nokuti akaitira murume wake chinhu chokusatendeka, mvura inouyisa kutukwa ichabva yapinda maari sechinhu chinovava, uye dumbu rake richazvimba, chidya chake chichatetepa, mukadzi wacho achava chinhu chinotukwa pakati pevanhu vokwake.
28  Asi kana mukadzi wacho asina kuzvisvibisa, asi akachena, ngaabve asunungurwa pachirango chakadaro; uye anofanira kuitiswa pamuviri nourume.
29  “‘Uyu ndiwo mutemo pamusoro pegodo, mukadzi paanenge atsauka achiri pasi pomurume wake, ozvisvibisa,
30  kana kuti zvimwe murume paanenge abatwa negodo, onyumwira kuti mudzimai wake haana kutendeka; anofanira kuita kuti mudzimai wake amire pamberi paJehovha, uye mupristi anofanira kumushandisira mutemo uyu wose.
31  Murume wacho achava asina mhosva yokukanganisa, asi mudzimai wacho achazvidavirira kukanganisa kwake.’”
36  Zvino vakuru vemadzibaba emhuri yevanakomana vaGiriyedhi mwanakomana waMakiri mwanakomana waManase wemhuri dzevanakomana vaJosefa, vakaswedera pedyo vakataura vari pamberi paMosesi nemachinda, ivo vakuru vemadzibaba evanakomana vaIsraeri,
2  vakati: “Jehovha akarayira ishe wangu kuti ape vanakomana vaIsraeri nyika yenhaka pachishandiswa mujenya; uye ishe wangu akarayirwa naJehovha kuti ape nhaka yaZerofehadhi hama yedu kuvanasikana vake.
3  Kana mumwe wevanakomana vemamwe madzinza evanakomana vaIsraeri akavawana kuti vave madzimai, nhaka yevakadzi vacho inofanirawo kutorwa panhaka yemadzibaba edu uye inofanira kuwedzerwa kunhaka yedzinza ravangaenda kwariri, zvokuti inozobviswa pamugove wenhaka yedu.
4  Zvino kana kukava neJubheri kuvanakomana vaIsraeri, nhaka yevakadzi vacho inofanirawo kuwedzerwa kunhaka yedzinza ravangaenda kwariri; zvokuti nhaka yavo inozobviswa panhaka yedzinza remadzibaba edu.”
5  Zvino Mosesi akarayira vanakomana vaIsraeri arayirwa naJehovha, achiti: “Dzinza revanakomana vaJosefa riri kutaura zvakarurama.
6  Iri ndiro shoko rakataurwa naJehovha pamusoro pevanasikana vaZerofehadhi, achiti, ‘Vangava madzimai evavanoda. Asi ngavave madzimai emhuri yedzinza remadzibaba avo.
7  Hapana nhaka yevanakomana vaIsraeri inofanira kutenderera ichibva kune rimwe dzinza ichienda kune rimwe dzinza, nokuti mumwe nomumwe wevanakomana vaIsraeri anofanira kunamatira kunhaka yedzinza remadzibaba ake.
8  Mwanasikana wose anowana nhaka kumadzinza evanakomana vaIsraeri, anofanira kuva mudzimai weimwe mhuri yedzinza rababa vake, kuti vanakomana vaIsraeri, mumwe nomumwe awane nhaka yemadzitateguru ake.
9  Hapana nhaka inofanira kutenderera ichibva kune rimwe dzinza ichienda kune rimwe dzinza, nokuti dzinza rimwe nerimwe revanakomana vaIsraeri rinofanira kunamatira kunhaka yaro.’”
10  Vanasikana vaZerofehadhi vakaita sezvakanga zvarayirwa Mosesi naJehovha.
11  Naizvozvo Mahra, Tiza naHogra naMirika naNoa, vanasikana vaZerofehadhi, vakava madzimai evanakomana vehama dzababa vavo.
12  Vakava madzimai edzimwe mhuri dzevanakomana vaManase mwanakomana waJosefa, kuti nhaka yavo irambe iine dzinza remhuri yababa vavo.
13  Iyi ndiyo mirayiro nezvakatongwa zvakarayirwa vanakomana vaIsraeri naJehovha achishandisa Mosesi pamapani erenje eMoabhi pedyo naJodhani kuJeriko.
15  Zvino Jehovha akataurazve naMosesi, achiti:
2  “Taura nevanakomana vaIsraeri, uti kwavari, ‘Kana mazopinda munyika yenzvimbo dzenyu dzokugara, yandichakupai,
3  munofanira kupa Jehovha chinopiwa chinopiswa nomoto, chinopiwa chinopiswa kana chibayiro chokuita nacho mhiko chaiyo kana yokuzvidira kana mumitambo yenyu yomwaka nomwaka, kuti muitire Jehovha kunhuhwirira kwakanaka, kunobva pamombe kana makwai;
4  munhu anouya nechinopiwa chake anofanirawo kuuya kuna Jehovha nechinopiwa chezviyo chefurawa yakatsetseka, chegumi cheefa, chakakanyiwa nemafuta anokwana chikamu chimwe chete pazvikamu zvina zvehini.
5  Unofanira kupa waini kuti ive chinopiwa chinonwiwa, chikamu chimwe chete pazvikamu zvina zvehini, pamwe chete nechinopiwa chinopiswa kana chechibayiro chegwayana gono rimwe nerimwe.
6  Kana riri gondohwe, unofanira kupa chinopiwa chezviyo chezvegumi zviviri zvefurawa yakatsetseka, yakakanyiwa nemafuta anokwana chikamu chimwe chete pazvikamu zvitatu zvehini.
7  Unofanira kuuya newaini kuti ive chinopiwa chinonwiwa, chikamu chimwe chete pazvikamu zvitatu zvehini, kuti ive kunhuhwirira kwakanaka kunoitirwa Jehovha.
8  “‘Asi kana ukapa mombe hono kuti ive chinopiwa chinopiswa kana chibayiro chokuita nacho mhiko chaiyo kana zvibayiro zvokugoverana nazvo kuna Jehovha,
9  munhu anofanira kuuyawo nemombe hono pamwe chete nechinopiwa chezviyo chezvegumi zvitatu zvefurawa yakatsetseka, yakakanyiwa nemafuta anokwana hafu yehini.
10  Unofanira kuuya newaini kuti ive chinopiwa chinonwiwa, hafu yehini, kuti ive chinopiwa chinopiswa nomoto, chokunhuhwirira kwakanaka kunoitirwa Jehovha.
11  Izvi ndizvo zvinofanira kuitirwa nzombe imwe neimwe kana gondohwe rimwe nerimwe kana chimwe chete pamakwayana makono kana pambudzi.
12  Zvisinei nokuwanda kwezvamungapa, izvozvo ndizvo zvamunofanira kuitira chimwe nechimwe maererano nokuwanda kwazvo.
13  Vanhu vose vomunyika yacho vanofanira kupa izvi saizvozvi pavanouya nechinopiwa chinopiswa nomoto, chokunhuhwirira kwakanaka kunoitirwa Jehovha.
14  “‘Kana pachizova nomutorwa achazogara nemi kana munhu anenge ari pakati penyu muzvizvarwa zvenyu zvose, uye achifanira kupa chinopiwa chinopiswa nomoto, chokunhuhwirira kwakanaka kunoitirwa Jehovha, sezvamunofanira kuita imi, ndizvo zvaanofanira kuitawo.
15  Imi veungano pamwe chete nomutorwa achange achigara imomo muchava nomurau mumwe chete. Uchava murau nokusingagumi muzvizvarwa zvenyu zvose. Mutorwa anofanira kuva akafanana nemi pamberi paJehovha.
16  Panofanira kuva nomutemo mumwe chete nomutongo mumwe chete kwamuri nokumutorwa ari kugara pamwe chete nemi.’”
17  Jehovha akataura naMosesi, achiti:
18  “Taura nevanakomana vaIsraeri, uti kwavari, ‘Kana mapinda munyika yandiri kukuendesai,
19  pamunodya chero zvokudya zvipi zvazvo zvenyika yacho, mupewo Jehovha mupiro.
20  Munofanira kupa mupiro woupfu husina kutsetseka hwezvibereko zvenyu zvokutanga kuti huve makeke akaita serin’i. Munofanira kuhupa sokupa kwamunoita mupiro unobva paburiro.
21  Munofanira kupa humwe upfu husina kutsetseka hwezvibereko zvenyu zvokutanga kuti huve mupiro kuna Jehovha muzvizvarwa zvenyu zvose.
22  “‘Zvino kana mukakanganisa, mukarega kuita mirayiro yose iyi, yakataurwa naJehovha kuna Mosesi,
23  zvose zvamakarayirwa naJehovha achishandisa Mosesi kubvira pazuva rakarayira Jehovha uye muzvizvarwa zvenyu zvose,
24  kana zvichinge zvakaitwa nokukanganisa, ungano isina kuzviona, ungano yose inofanira kubva yapa nzombe duku imwe chete kuti ive chinopiwa chinopiswa nokuda kwokunhuhwirira kwakanaka kunoitirwa Jehovha, pamwe chete nechinopiwa chayo chezviyo nechinopiwa chayo chinonwiwa maererano nezvinogara zvichiitwa, uye mbudzana imwe chete kuti ive chinopiwa chechivi.
25  Mupristi anofanira kuyananisira ungano yose yevanakomana vaIsraeri, vakanganwirwe; nokuti kwaiva kukanganisa, uye ivowo vakauya nechinopiwa chavo, chinopiwa chinopiswa nomoto kuna Jehovha nechinopiwa chavo chechivi pamberi paJehovha nokuda kwokukanganisa kwavo.
26  Ungano yose yevanakomana vaIsraeri nomutorwa ari kugara pakati pavo ngavakanganwirwe, nokuti kukanganisa kwakaitwa nevanhu vose.
27  “‘Zvino kana mweya chero upi zvawo ukatadza nokusaziva, munhu wacho ngaabve auya nenhunzvi yembudzi ine gore rimwe chete kuti ive chinopiwa chechivi.
28  Mupristi anofanira kuyananisira mweya wacho wakakanganisa pamberi paJehovha nokutadza usingaiti nemaune, kuti uyananisirwe, munhu wacho akanganwirwe.
29  Asi pamusoro pomunhu womunyika yacho ari pakati pevanakomana vaIsraeri, pamwe nomutorwa ari kugara pakati pavo, ngapave nomutemo mumwe chete kwamuri pamusoro pokuita chimwe chinhu musingaiti nemaune.
30  “‘Asi mweya unoita chinhu nemaune, munhu wacho angava munhu womunyika yacho kana mutorwa, achituka Jehovha, mweya iwoyo unofanira kuparadzwa pakati pevanhu vawo.
31  Nokuti munhu wacho azvidza shoko raJehovha uye atyora mutemo wake, chokwadi mweya iwoyo unofanira kuparadzwa. Kukanganisa kwomunhu wacho kuri paari.’”
32  Vanakomana vaIsraeri pavakanga vachiri kugara murenje, vakambowana mumwe murume achiunganidza huni pazuva resabata.
33  Vaya vakamuona achiunganidza huni vakabva vauya naye kuna Mosesi naAroni neungano yose.
34  Naizvozvo vakamusunga, nokuti zvaaifanira kuitirwa zvakanga zvisati zvataurwa zviri pachena.
35  Kwapera nguva yakati, Jehovha akati kuna Mosesi: “Chokwadi murume wacho anofanira kuurayiwa, ungano yose ichimutema nematombo kunze kwomusasa.”
36  Naizvozvo ungano yose yakamubudisa kunze kwomusasa, ikamutema nematombo akafa, sezvakanga zvarayirwa Mosesi naJehovha.
37  Zvino Jehovha akati kuna Mosesi:
38  “Taura nevanakomana vaIsraeri, uvaudze kuti vagadzire masa pamipendero yenguo dzavo muzvizvarwa zvavo zvose, vaise tambo yebhuruu pamusoro pomupendero une masa wenguo yacho,
39  ‘Unofanira kuva mupendero une masa kwamuri, munofanira kuuona moyeuka mirayiro yose yaJehovha, moiita, uye musatevera mwoyo yenyu nemaziso enyu, zvamuri kutevera muchiita unzenza.
40  Chinangwa chacho ndechokuti muyeuke, muite mirayiro yangu yose, muve vatsvene kuna Mwari wenyu.
41  Ndini Jehovha Mwari wenyu, akakubudisai munyika yeIjipiti kuti ndive Mwari wenyu. Ndini Jehovha Mwari wenyu.’”
20  Zvino vanakomana vaIsraeri, ungano yose zvayo, vakasvika kurenje reZini mumwedzi wokutanga, uye vanhu vakagara muKadheshi. Miriyemu akafira imomo uye akavigwa imomo.
2  Zvino kwakanga kusina mvura nokuda kweungano, ivo vakatanga kuunganira Mosesi naAroni.
3  Vanhu vakapopotera Mosesi, vachiti: “Kudai takafa hedu pakafa hama dzedu pamberi paJehovha!
4  Makauyisirei ungano yaJehovha murenje rino kuti isu nemhuka dzedu dzinotakuriswa zvinhu tifire imomo?
5  Makatibudisirei muIjipiti kuti mutiuyise munzvimbo ino yakaipa? Haisi nzvimbo yembeu nemaonde nemazambiringa nemapomegraneti, uye hapana mvura yokuti tinwe.”
6  Zvino Mosesi naAroni vakabva pamberi peungano vakaenda kusuo retende rokusanganira, vakawira pasi nezviso zvavo, uye vakaratidzwa kubwinya kwaJehovha.
7  Jehovha akabva ataura naMosesi, achiti:
8  “Tora tsvimbo, uunganidze ungano, iwe naAroni mukoma wako, uye muudze ibwe pamberi pavo kuti ribudise mvura yaro; uye munofanira kuvabudisira mvura inobva paibwe mopa ungano nemhuka dzavo dzinotakuriswa zvinhu chokunwa.”
9  Naizvozvo Mosesi akatora tsvimbo pamberi paJehovha, sezvaakanga amurayira.
10  Pashure paizvozvo Mosesi naAroni vakaunganidza ungano pamberi peibwe, iye akati kwavari: “Chinzwai, zvino, imi vapanduki! Tikubudisirei mvura inobva paibwe iri here?”
11  Naizvozvo Mosesi akasimudza ruoko rwake, akarova ibwe racho kaviri netsvimbo yake; mvura zhinji ikabuda, ungano ikanwa pamwe chete nemhuka dzavo dzinotakuriswa zvinhu.
12  Gare gare Jehovha akati kuna Mosesi naAroni: “Zvamusina kuva nokutenda mandiri kuti munditsvenese vanakomana vaIsraeri vachizviona, naizvozvo hamusi kuzopinza ungano iyi munyika yandichavapa.”
13  Iyi ndiyo mvura yeMeribha, nokuti vanakomana vaIsraeri vakapopotera Jehovha, zvokuti iye akatsveneswa pakati pavo.
14  Naizvozvo Mosesi akatuma nhume kubva kuKadheshi kuti dziende kuna mambo weEdhomu kunoti: “Zvanzi nomunun’una wenyu Israeri, ‘Imi munonyatsoziva kutambudzika kwose kwakatiwira.
15  Madzibaba edu akaenda kuIjipiti, uye takaramba tigere muIjipiti kwemazuva mazhinji; asi vaIjipiti vakatanga kutikuvadza isu nemadzibaba edu.
16  Takazochema kuna Jehovha, iye akanzwa inzwi redu, akatuma ngirozi, akatibudisa muIjipiti; uye tiri muno muKadheshi, guta riri kumugumo kwenharaunda yenyu.
17  Tapota, tibvumireiwo kuti tipfuure nomunyika yenyu. Hatizopfuuri nomumunda kana nomumunda wemizambiringa, uye hatizonwi mvura yetsime. Tichafamba nomumugwagwa wamambo. Hatizotsaukiri kurudyi kana kuruboshwe, kusvikira tapfuura munharaunda yenyu.’”
18  Asi Edhomu akati kwaari: “Usapfuura nokwandiri, kuti ndirege kubuda nebakatwa kuzosangana newe.”
19  Vanakomana vaIsraeri vakatiwo kwaari: “Tichaenda nomugwagwa mukuru; uye kana ini nezvipfuwo zvangu tikanwa mvura yenyu, ndichakupaiwo mutengo wayo. Handina chimwe chinhu chandinoda kunze kwokupfuura netsoka dzangu.”
20  Asi iye akati: “Usapfuura.” Naizvozvo Edhomu akabuda kuti asangane naye aine vanhu vakawanda kwazvo noruoko rune simba.
21  Naizvozvo Edhomu haana kubvumira Israeri kuti apfuure nomunharaunda yake. Nokudaro Israeri akabva kwaari.
22  Zvino vanakomana vaIsraeri, iyo ungano yacho yose, vakatama kuKadheshi vakasvika kuGomo reHori.
23  Jehovha akabva ati kuna Mosesi naAroni vari muGomo reHori pedyo nomuganhu wenyika yaEdhomu:
24  “Aroni achaiswa kwakaiswa vanhu vokwake, nokuti haasi kuzopinda munyika yandichapa vanakomana vaIsraeri, nokuti imi makapandukira murayiro wangu pamusoro pemvura yeMeribha.
25  Tora Aroni naEriyezari mwanakomana wake, ukwire navo muGomo reHori.
26  Pfekenura Aroni nguo dzake, udzipfekedze mwanakomana wake Eriyezari; uye Aroni achaiswa kwakaiswa vanhu vokwake uye achafira imomo.”
27  Naizvozvo Mosesi akaita sezvaakanga arayirwa naJehovha; uye ivo vakakwira muGomo reHori ungano yose ichizviona.
28  Mosesi akabva apfekenura Aroni nguo dzake, akadzipfekedza mwanakomana wake Eriyezari, Aroni achibva afira ipapo pamusoro pegomo. Mosesi naEriyezari vakaburuka mugomo racho.
29  Ungano yose yakaona kuti Aroni akanga afa, uye imba yose yaIsraeri yakaramba ichichema Aroni kwemazuva makumi matatu.
1  Zvino Jehovha akataura naMosesi murenje reSinai, ari mutende rokusanganira, pazuva rokutanga romwedzi wechipiri mugore rechipiri vabuda munyika yeIjipiti, akati:
2  “Verengai ungano yose yevanakomana vaIsraeri maererano nemhuri dzavo, maererano nedzimba dzemadzibaba avo, maererano nokuverengwa kwemazita avo, vanhurume vose, mumwe nomumwe wavo,
3  kubvira pamakore makumi maviri zvichikwira, vose vari pakati paIsraeri vanokwanisa kuenda kuhondo. Iwe naAroni muvanyore maererano nemauto avo.
4  “Munofanira kuva nevamwe varume, murume mumwe padzinza rimwe; mumwe nomumwe mukuru weimba yemadzibaba ake.
5  Aya ndiwo mazita evarume vamuchamira navo: WokwaRubheni, Erizuri mwanakomana waShedheuri;
6  wokwaSimiyoni, Sherumieri mwanakomana waZurishadhai;
7  wokwaJudha, Nashoni mwanakomana waAminadhabhi;
8  wokwaIsakari, Netaneri mwanakomana waZuari;
9  wokwaZebhuruni, Eriyabhi mwanakomana waHeroni;
10  vokuvanakomana vaJosefa: wokwaEfremu, Erishama mwanakomana waAmihudhi; wokwaManase, Gamarieri mwanakomana waPedhazuri;
11  wokwaBhenjamini, Abhidhani mwanakomana waGidhiyonai;
12  wokwaDhani, Ahiezeri mwanakomana waAmishadhai;
13  wokwaAsheri, Pagieri mwanakomana waOkrani;
14  wokwaGadhi, Eriyasafi mwanakomana waDheueri;
15  wokwaNaftari, Ahira mwanakomana waEnani.
16  Ava ndivo vaya vakashevedzwa paungano, machinda emadzinza emadzibaba avo. Ndivo vakuru vezviuru zvaIsraeri.”
17  Naizvozvo Mosesi naAroni vakatora varume ava vakanga vasarudzwa nemazita.
18  Vakaunganidza ungano yose pazuva rokutanga romwedzi wechipiri, kuti vanyorese madzinza avo pamusoro pemhuri dzavo dzedzimba dzemadzibaba avo, maererano nokuverengwa kwemazita avo, kubvira pane vaiva nemakore makumi maviri zvichikwira, mumwe nomumwe wavo,
19  sezvakanga zvarayirwa Mosesi naJehovha; uye akavanyora ari murenje reSinai.
20  Zvino vanakomana vaRubheni, dangwe raIsraeri, mukutevedzana kwokuberekwa kwavo maererano nemhuri dzavo dzedzimba dzemadzibaba avo, maererano nokuverengwa kwemazita avo, mumwe nomumwe wavo, vanhurume vose vaibvira pamakore makumi maviri zvichikwira, vose vaikwanisa kuenda kuhondo,
21  vanhu vavo vakanyorwa vedzinza raRubheni, vakasvika zviuru makumi mana nezvitanhatu nemazana mashanu.
22  Vokuvanakomana vaSimiyoni, mukutevedzana kwokuberekwa kwavo maererano nemhuri dzavo mudzimba dzemadzibaba avo, vanhu vake vakanyorwa maererano nemazita avo, mumwe nomumwe wavo, vanhurume vose vaibvira pamakore makumi maviri zvichikwira, vose vaikwanisa kuenda kuhondo,
23  vanhu vavo vakanyorwa vedzinza raSimiyoni vaiva zviuru makumi mashanu nezvipfumbamwe nemazana matatu.
24  Vokuvanakomana vaGadhi, mukutevedzana kwokuberekwa kwavo maererano nemhuri dzavo dzedzimba dzemadzibaba avo, maererano nokuverengwa kwemazita avo, kubvira pane vaiva nemakore makumi maviri zvichikwira, vose vaikwanisa kuenda kuhondo,
25  vanhu vavo vakanyorwa vedzinza raGadhi vaiva zviuru makumi mana nezvishanu nemazana matanhatu nemakumi mashanu.
26  Vokuvanakomana vaJudha, mukutevedzana kwokuberekwa kwavo maererano nemhuri dzavo dzedzimba dzemadzibaba avo, maererano nokuverengwa kwemazita avo, kubvira pane vaiva nemakore makumi maviri zvichikwira, vose vaikwanisa kuenda kuhondo,
27  vanhu vavo vakanyorwa vedzinza raJudha vaiva zviuru makumi manomwe nezvina nemazana matanhatu.
28  Vokuvanakomana vaIsakari, mukutevedzana kwokuberekwa kwavo maererano nemhuri dzavo dzedzimba dzemadzibaba avo, maererano nokuverengwa kwemazita avo, kubvira pane vaiva nemakore makumi maviri zvichikwira, vose vaikwanisa kuenda kuhondo,
29  vanhu vavo vakanyorwa vedzinza raIsakari vaiva zviuru makumi mashanu nezvina nemazana mana.
30  Vokuvanakomana vaZebhuruni, mukutevedzana kwokuberekwa kwavo maererano nemhuri dzavo dzedzimba dzemadzibaba avo, maererano nokuverengwa kwemazita avo, kubvira pane vaiva nemakore makumi maviri zvichikwira, vose vaikwanisa kuenda kuhondo,
31  vanhu vavo vakanyorwa vedzinza raZebhuruni vaiva zviuru makumi mashanu nezvinomwe nemazana mana.
32  Vokuvanakomana vaJosefa: vokuvanakomana vaEfremu, mukutevedzana kwokuberekwa kwavo maererano nemhuri dzavo dzedzimba dzemadzibaba avo, maererano nokuverengwa kwemazita avo, kubvira pane vaiva nemakore makumi maviri zvichikwira, vose vaikwanisa kuenda kuhondo,
33  vanhu vavo vakanyorwa vedzinza raEfremu vaiva zviuru makumi mana nemazana mashanu.
34  Vokuvanakomana vaManase, mukutevedzana kwokuberekwa kwavo maererano nemhuri dzavo dzedzimba dzemadzibaba avo, maererano nokuverengwa kwemazita avo, kubvira pane vaiva nemakore makumi maviri zvichikwira, vose vaikwanisa kuenda kuhondo,
35  vanhu vavo vakanyorwa vedzinza raManase vaiva zviuru makumi matatu nezviviri nemazana maviri.
36  Vokuvanakomana vaBhenjamini, mukutevedzana kwokuberekwa kwavo maererano nemhuri dzavo dzedzimba dzemadzibaba avo, maererano nokuverengwa kwemazita avo, kubvira pane vaiva nemakore makumi maviri zvichikwira, vose vaikwanisa kuenda kuhondo,
37  vanhu vavo vakanyorwa vedzinza raBhenjamini vaiva zviuru makumi matatu nezvishanu nemazana mana.
38  Vokuvanakomana vaDhani, mukutevedzana kwokuberekwa kwavo maererano nemhuri dzedzimba dzemadzibaba avo, maererano nokuverengwa kwemazita avo, kubvira pane vaiva nemakore makumi maviri zvichikwira, vose vaikwanisa kuenda kuhondo,
39  vanhu vavo vakanyorwa vedzinza raDhani vaiva zviuru makumi matanhatu nezviviri nemazana manomwe.
40  Vokuvanakomana vaAsheri, mukutevedzana kwokuberekwa kwavo maererano nemhuri dzavo dzedzimba dzemadzibaba avo, maererano nokuverengwa kwemazita avo, kubvira pane vaiva nemakore makumi maviri zvichikwira, vose vaikwanisa kuenda kuhondo,
41  vanhu vavo vakanyorwa vedzinza raAsheri vaiva zviuru makumi mana nechimwe chete nemazana mashanu.
42  Vokuvanakomana vaNaftari, mukutevedzana kwokuberekwa kwavo maererano nemhuri dzavo mudzimba dzemadzibaba avo, maererano nokuverengwa kwemazita avo, kubvira pane vaiva nemakore makumi maviri zvichikwira, vose vaikwanisa kuenda kuhondo,
43  vanhu vavo vakanyorwa vedzinza raNaftari vaiva zviuru makumi mashanu nezvitatu nemazana mana.
44  Ava ndivo vaya vakanyorwa, vakanyorwa naMosesi naAroni nemachinda aIsraeri, varume gumi nevaviri. Mumwe nomumwe wavo aimiririra imba yemadzibaba ake.
45  Vanhu vose vakanyorwa vevanakomana vaIsraeri maererano nedzimba dzemadzibaba avo, kubvira pane vaiva nemakore makumi maviri zvichikwira, vose vaikwanisa kuenda kuhondo pakati paIsraeri, vakasvika,
46  chokwadi, vanhu vose vakanyorwa vakasvika zviuru mazana matanhatu nezvitatu nemazana mashanu nemakumi mashanu.
47  Asi vaRevhi, maererano nedzinza remadzibaba avo havana kunyorwa pakati pavo.
48  Naizvozvo Jehovha akataura naMosesi, achiti:
49  “Asi usanyora dzinza raRevhi, usaverenga kuti vangani pakati pevanakomana vaIsraeri.
50  Iwe gadza vaRevhi kuti vatarisire tebhenekeri yeChipupuriro nemidziyo yayo yose nezvinhu zvayo zvose. Ndivo vachatakura tebhenekeri nemidziyo yayo yose, uye ndivo vachashumira pairi; uye vanofanira kudzika musasa vakakomba tebhenekeri.
51  Nguva dzose kana tebhenekeri yava kubva panzvimbo, vaRevhi vanofanira kuiputsa; uye panonodzikwa tebhenekeri, vaRevhi vanofanira kuimisa; uye mumwe munhuwo zvake anoswedera pedyo anofanira kuurayiwa.
52  “Zvino vanakomana vaIsraeri vanofanira kudzika musasa, mumwe nomumwe maererano nomusasa wake, uye murume mumwe nomumwe maererano neboka rake remadzinza matatu, maererano nemauto avo.
53  VaRevhi vanofanira kudzika musasa vakakomba tebhenekeri yeChipupuriro, kuti ungano yevanakomana vaIsraeri irege kutsamwirwa; uye vaRevhi vanofanira kuita basa rinoda kuitwa patebhenekeri yeChipupuriro.”
54  Zvino vanakomana vaIsraeri vakaita maererano nezvose zvakanga zvarayirwa Mosesi naJehovha. Vakaita izvozvo chaizvo.
2  Zvino Jehovha akataura naMosesi naAroni, achiti:
2  “Vanakomana vaIsraeri vanofanira kudzika musasa, murume mumwe nomumwe maererano neboka rake remadzinza matatu, maererano nezviratidzo zveimba yemadzibaba avo. Vanofanira kudzika musasa pakatarisana netende rokusanganira vakarikomba.
3  “Vaya vachadzika musasa nechokumabvazuva, nechokunobuda zuva vachava boka remadzinza matatu romusasa waJudha maererano nemauto avo, uye jinda revanakomana vaJudha ndiNashoni mwanakomana waAminadhabhi.
4  Uto rake nevanhu vavo vakanyorwa vanosvika zviuru makumi manomwe nezvina nemazana matanhatu.
5  Vaya vedzinza raIsakari ndivo vachadzika musasa pedyo naye, uye jinda revanakomana vaIsakari ndiNetaneri mwanakomana waZuari.
6  Uto rake nevanhu vake vakanyorwa vanosvika zviuru makumi mashanu nezvina nemazana mana.
7  Dzinza raZebhuruni; jinda revanakomana vaZebhuruni ndiEriyabhi mwanakomana waHeroni.
8  Uto rake nevanhu vake vakanyorwa vanosvika zviuru makumi mashanu nezvinomwe nemazana mana.
9  “Vose vaya vakanyorwa vomusasa waJudha vanosvika zviuru zana nemakumi masere nezvitanhatu nemazana mana maererano nemauto avo. Ivo ndivo vanofanira kutanga kusimuka.
10  “Boka remadzinza matatu romusasa waRubheni richava nechokumaodzanyemba maererano nemauto avo, uye jinda revanakomana vaRubheni ndiErizuri mwanakomana waShedheuri.
11  Uto rake nevanhu vake vakanyorwa vanosvika zviuru makumi mana nezvitanhatu nemazana mashanu.
12  Vaya vedzinza raSimiyoni ndivo vachadzika musasa pedyo naye, uye jinda revanakomana vaSimiyoni ndiSherumieri mwanakomana waZurishadhai.
13  Uto rake nevanhu vavo vakanyorwa vanosvika zviuru makumi mashanu nezvipfumbamwe nemazana matatu.
14  Dzinza raGadhi; jinda revanakomana vaGadhi ndiEriyasafi mwanakomana waReueri.
15  Uto rake nevanhu vavo vakanyorwa vanosvika zviuru makumi mana nezvishanu nemazana matanhatu nemakumi mashanu.
16  “Vaya vose vakanyorwa vomusasa waRubheni vanosvika zviuru zana nemakumi mashanu nechimwe chete nemazana mana nemakumi mashanu maererano nemauto avo, uye ndivo vanofanira kuva vechipiri pakusimuka.
17  “Panosimuka tende rokusanganira, musasa wevaRevhi uchange uri pakati pemisasa. “Sokudzika misasa kwavanoita, ndiwo masimukiro avanofanira kuita, mumwe nomumwe ari panzvimbo yake, maererano nemapoka avo emadzinza matatu matatu.
18  “Boka remadzinza matatu romusasa waEfremu maererano nemauto avo richava nechokumavirira, uye jinda revanakomana vaEfremu ndiErishama mwanakomana waAmihudhi.
19  Uto rake nevanhu vavo vakanyorwa vanosvika zviuru makumi mana nemazana mashanu.
20  Dzinza raManase ndiro richava kurutivi rwake, uye jinda revanakomana vaManase ndiGamarieri mwanakomana waPedhazuri.
21  Uto rake nevanhu vavo vakanyorwa vanosvika zviuru makumi matatu nezviviri nemazana maviri.
22  Dzinza raBhenjamini; jinda revanakomana vaBhenjamini ndiAbhidhani mwanakomana waGidhiyonai.
23  Uto rake nevanhu vavo vakanyorwa vanosvika zviuru makumi matatu nezvishanu nemazana mana.
24  “Vose vaya vakanyorwa vomusasa waEfremu vanosvika zviuru zvine zana nezvisere nezana rimwe chete maererano nemauto avo, uye vanofanira kuva vechitatu pakusimuka.
25  “Boka remadzinza matatu romusasa waDhani ngarive nechokuchamhembe maererano nemauto avo, uye jinda revanakomana vaDhani ndiAhiezeri mwanakomana waAmishadhai.
26  Uto rake nevanhu vavo vakanyorwa vanosvika zviuru makumi matanhatu nezviviri nemazana manomwe.
27  Vaya vedzinza raAsheri ndivo vachadzika musasa pedyo naye, uye jinda revanakomana vaAsheri ndiPagieri mwanakomana waOkrani.
28  Uto rake nevanhu vavo vakanyorwa vanosvika zviuru makumi mana nechimwe chete nemazana mashanu.
29  Dzinza raNaftari; jinda revanakomana vaNaftari ndiAhira mwanakomana waEnani.
30  Uto rake nevanhu vavo vakanyorwa vanosvika zviuru makumi mashanu nezvitatu nemazana mana.
31  “Vose vaya vakanyorwa veboka raDhani vanosvika zviuru zvine zana nemakumi mashanu nezvinomwe nemazana matanhatu. Vanofanira kuva vokupedzisira kusimuka—maererano nemapoka avo emadzinza matatu matatu.”
32  Ava ndivo vaya vakanyorwa vevanakomana vaIsraeri maererano nedzimba dzemadzibaba avo; vose vaya vakanyorwa vemapoka acho maererano nemauto avo vaiva zviuru mazana matanhatu nezvitatu nemazana mashanu nemakumi mashanu.
33  Asi vaRevhi havana kunyorwa pakati pevanakomana vaIsraeri, sezvakanga zvarayirwa Mosesi naJehovha.
34  Vanakomana vaIsraeri vakaita maererano nezvose zvakanga zvarayirwa Mosesi naJehovha. Vaidzika misasa yavo saizvozvo maererano nemapoka avo emadzinza matatu matatu, uye vaisimukawo saizvozvo, mumwe nomumwe ari mumhuri dzokwake maererano neimba yemadzibaba ake.
3  Zvino izvi ndizvo zvaiva zvizvarwa zvaAroni naMosesi pazuva iro Jehovha akataura naMosesi muGomo reSinai.
2  Aya ndiwo aiva mazita evanakomana vaAroni: Nadhabhi dangwe racho naAbhihu, Eriyezari naItamari.
3  Aya ndiwo aiva mazita evanakomana vaAroni, vapristi vakazodzwa vakanga vapiwa simba kuti vave vapristi.
4  Asi Nadhabhi naAbhihu vakafira pamberi paJehovha pavakauya nomoto usingabvumirwi nomutemo pamberi paJehovha murenje reSinai; uye havana kumbova nevanakomana. Asi Eriyezari naItamari vakaramba vari vapristi pamwe chete nababa vavo Aroni.
5  Zvino Jehovha akataura naMosesi, achiti:
6  “Swededza dzinza raRevhi pedyo, uvamise pamberi pomupristi Aroni, vamushumire.
7  Vanofanira kuchengeta zvavanosungirwa kuti vamuitire nezvavanosungirwa kuti vaitire ungano yose pamberi petende rokusanganira pakuita basa repatebhenekeri.
8  Vanofanira kutarisira midziyo yose yetende rokusanganira, uyewo zvinosungirwa vanakomana vaIsraeri kuti vaite pakuita basa repatebhenekeri.
9  Unofanira kupa vaRevhi kuna Aroni nevanakomana vake. Ndivo vakapiwa, vaakapiwa vachibva pavanakomana vaIsraeri.
10  Unofanira kugadza Aroni nevanakomana vake, ngavaite upristi hwavo; uye mumwe munhuwo zvake anoswedera pedyo anofanira kuurayiwa.”
11  Zvino Jehovha akaramba achitaura naMosesi, achiti:
12  “Tarira! Ini ndinotora vaRevhi pakati pevanakomana vaIsraeri panzvimbo pematangwe ose anozarura chibereko chevanakomana vaIsraeri; uye vaRevhi vanofanira kuva vangu.
13  Nokuti matangwe ose ndeangu. Pazuva randakauraya matangwe ose munyika yeIjipiti ndakazvitsaurira matangwe ose pakati paIsraeri kubvira kuvanhu kusvikira kumhuka. Iwo anofanira kuva angu. Ndini Jehovha.”
14  Jehovha akataurazve naMosesi murenje reSinai, achiti:
15  “Nyora vanakomana vaRevhi maererano neimba yemadzibaba avo, maererano nemhuri dzavo. Unofanira kunyora vanhurume vose vanobvira pamwedzi mumwe chete zvichikwira.”
16  Zvino Mosesi akatanga kuvanyora sezvakarayirwa naJehovha, sezvaakanga arayirwa chaizvo.
17  Ava ndivo vaiva vanakomana vaRevhi maererano nemazita avo: Geshoni naKohati naMerari.
18  Zvino aya ndiwo aiva mazita evanakomana vaGeshoni maererano nemhuri dzavo: Ribhini naShimei.
19  Vanakomana vaKohati maererano nemhuri dzavo vaiva Amramu naIzihari, Hebroni naUzieri.
20  Vanakomana vaMerari maererano nemhuri dzavo vaiva Mari naMushi. Idzi ndidzo dzaiva mhuri dzevaRevhi maererano neimba yemadzibaba avo.
21  KwaGeshoni kwaiva nemhuri yevaRibhini nemhuri yevaShimei. Idzi ndidzo dzaiva mhuri dzevaGeshoni.
22  Vakanyorwa vavo vaiva vanhurume vose vakaverengwa vaibvira pamwedzi mumwe chete zvichikwira. Vakanyorwa vavo vaiva zviuru zvinomwe nemazana mashanu.
23  Mhuri dzevaGeshoni dzaiva shure kwetebhenekeri. Dzakanga dzakadzika musasa nechokumavirira.
24  Jinda reimba yemadzibaba yevaGeshoni raiva Eriyasafi mwanakomana waRaeri.
25  Vanakomana vaGeshoni vaisungirwa kuti vatarisire zvaiva mutende rokusanganira zvaiti, tebhenekeri netende racho, chokufukidzisa chayo nechinhu chinovhara pasuo retende rokusanganira,
26  nejira rairembera rechivanze nechinhu chinovhara chesuo rechivanze chaiva kumativi ose etebhenekeri neatari, netambo dzayo dzetende, izvo zvose zvaiva nechokuita nebasa rayo.
27  Zvino kwaKohati kwaiva nemhuri yevaAmramu nemhuri yevaIzihari nemhuri yevaHebroni nemhuri yevaUzieri. Idzi ndidzo dzaiva mhuri dzevaKohati.
28  Pavanhurume vose vakaverengwa vaibvira pamwedzi mumwe chete zvichikwira paiva nezviuru zvisere nemazana matanhatu, vaisungirwa kuti vatarisire nzvimbo tsvene.
29  Mhuri dzevanakomana vaKohati dzakanga dzakadzika musasa kurutivi rwetebhenekeri, kumaodzanyemba.
30  Jinda reimba yemadzibaba remhuri dzevaKohati raiva Erizafani mwanakomana waUzieri.
31  Vaisungirwa kuti vatarisire Areka netafura nechigadziko chemarambi neatari nemidziyo yomunzvimbo tsvene yavaishumira nayo, nechinhu chinovhara, nebasa racho rose.
32  Jinda remachinda evaRevhi raiva Eriyezari mwanakomana womupristi Aroni, aiva mukuru wevaya vaitarisira zvavaisungirwa kuti vaite munzvimbo tsvene.
33  KwaMerari kwaiva nemhuri yevaMari nemhuri yevaMushi. Idzi ndidzo dzaiva mhuri dzaMerari.
34  Vakanyorwa vavo maererano nokuwanda kwevanhurume vose vaibvira pamwedzi mumwe chete zvichikwira vaiva zviuru zvitanhatu nemazana maviri.
35  Jinda reimba yemadzibaba emhuri dzaMerari raiva Zurieri mwanakomana waAbhihairi. Vakanga vakadzika musasa kurutivi rwetebhenekeri nechokuchamhembe.
36  Vanakomana vaMerari vaisungirwa kuti vatarisire mapuranga emadziro etebhenekeri nembariro dzayo nembiru dzayo nezvigadziko zvayo nemidziyo yayo yose nebasa rayo rose,
37  nembiru dzechivanze dzaiva kumativi ose nezvigadziko zvadzo nehoko dzazvo dzetende netambo dzadzo dzetende.
38  Zvino vaya vaidzika musasa pamberi petebhenekeri nechokumabvazuva, pamberi petende rokusanganira nechokunobuda zuva, vaiva Mosesi naAroni nevanakomana vake, vaya vaitarisira zvaifanira kuitwa munzvimbo tsvene, sezvavaisungirwa kuti vaitire vanakomana vaIsraeri. Mumwe munhuwo zvake aiswedera pedyo aiurayiwa.
39  Vose vakanyorwa vevaRevhi vakanga vanyorwa naMosesi naAroni varayirwa naJehovha maererano nemhuri dzavo, vanhurume vose vaibvira pamwedzi mumwe chete zvichikwira, vaiva zviuru makumi maviri nezviviri.
40  Zvino Jehovha akati kuna Mosesi: “Nyora matangwe ose evanhurume evanakomana vaIsraeri vanobvira pamwedzi mumwe chete zvichikwira, uye uverenge mazita avo.
41  Unofanira kutora vaRevhi nokuda kwangu—ndini Jehovha—panzvimbo pematangwe ose pakati pevanakomana vaIsraeri, nezvipfuwo zvevaRevhi panzvimbo pematangwe ose ari pakati pezvipfuwo zvevanakomana vaIsraeri.”
42  Mosesi akanyora matangwe ose aiva pakati pevanakomana vaIsraeri, sezvaakanga arayirwa naJehovha.
43  Matangwe evanhurume ose maererano nokuverengwa kwemazita avo kubvira pamwedzi mumwe chete zvichikwira evakanyorwa vavo akava zviuru makumi maviri nezviviri nemazana maviri nemakumi manomwe nevatatu.
44  Zvino Jehovha akaramba achitaura naMosesi, achiti:
45  “Tora vaRevhi panzvimbo pematangwe ose ari pakati pevanakomana vaIsraeri, nezvipfuwo zvevaRevhi panzvimbo pezvipfuwo zvavo; uye vaRevhi vanofanira kuva vangu. Ndini Jehovha.
46  Zvino somutengo wokudzikinura vane mazana maviri nemakumi manomwe nevatatu pamatangwe evanakomana vaIsraeri, vakawandisa kupfuura vaRevhi,
47  unofanira kutora mashekeri mashanu nokuda kwomumwe nomumwe. Unofanira kuatora achienzanirana neshekeri renzvimbo tsvene. Shekeri rimwe chete rinokwana magera makumi maviri.
48  Unofanira kupa Aroni nevanakomana vake mari yacho kuti ive mutengo wokudzikinura vaya vakawandisa pane vanodiwa.”
49  Naizvozvo Mosesi akatora mari yomutengo worudzikinuro kune vaya vakanga vakawandisa pamutengo wokudzikinura wevaRevhi.
50  Akatora mari yacho kumatangwe evanakomana vaIsraeri, mashekeri chiuru chimwe chete nemazana matatu nemakumi matanhatu nemashanu, achienzanirana neshekeri renzvimbo tsvene.
51  Mosesi akabva apa Aroni nevanakomana vake mari yomutengo wokudzikinura maererano nomurayiro waJehovha, sezvakanga zvarayirwa Mosesi naJehovha.
33  Idzi ndidzo dzaiva nzendo dzevanakomana vaIsraeri vakabuda munyika yeIjipiti vari mumauto avo vachitungamirirwa naMosesi naAroni.
2  Mosesi akaramba achinyora nzvimbo dzavaibva nenzendo dzavo paairayirwa naJehovha; uye idzi ndidzo dzaiva nzendo dzavo vachibva pane imwe nzvimbo vachienda kune imwe:
3  Vakatama kuRamesesi mumwedzi wokutanga, pazuva rechigumi nemashanu romwedzi wokutanga. Zuva chairo rakatevera paseka vanakomana vaIsraeri vakabuda noruoko rwakasimudzwa, vaIjipiti vose vachizviona.
4  Munguva iyi yose vaIjipiti vakanga vachiviga vaya vakanga vaurayiwa naJehovha pakati pavo, iwo matangwe ose; uye Jehovha akanga atonga vanamwari vavo.
5  Naizvozvo vanakomana vaIsraeri vakatama kuRamesesi vakanodzika musasa kuSukoti.
6  Vakatamazve kuSukoti vakanodzika musasa kuEtamu, iri kumucheto kwerenje.
7  Vakatamazve kuEtamu vakadzoka nechokuPihahiroti, iri pakatarisana neBhaari-zefoni; vakanodzika musasa pamberi peMigdhori.
8  Pashure paizvozvo vakatama kuPihahiroti vakapfuura nepakati pegungwa vachienda kurenje, vakaramba vachifamba rwendo rwemazuva matatu murenje reEtamu, vakanodzika musasa kuMara.
9  Vakatamazve kuMara vakasvika kuErimu. Zvino kuErimu kwaiva nezvitubu zvemvura gumi nezviviri nemichindwe makumi manomwe. Naizvozvo vakadzika musasa ipapo.
10  Vakatamazve kuErimu vakanodzika musasa pedyo neGungwa Dzvuku.
11  Pashure paizvozvo vakatama paGungwa Dzvuku vakanodzika musasa murenje reSini.
12  Vakatamazve kurenje reSini vakanodzika musasa kuDhofka.
13  Gare gare vakatama kuDhofka vakanodzika musasa kuArushi.
14  Vakatamazve kuArushi vakanodzika musasa kuRefidhimu. Ikoko kwakanga kusina mvura yokuti vanhu vanwe.
15  Pashure paizvozvo vakatama kuRefidhimu vakanodzika musasa murenje reSinai.
16  Naizvozvo vakatamazve kurenje reSinai vakanodzika musasa kuKibroti-hataavha.
17  Vakatamazve kuKibroti-hataavha vakanodzika musasa kuHazeroti.
18  Pashure paizvozvo vakatama kuHazeroti vakanodzika musasa kuRitma.
19  Vakatamazve kuRitma vakanodzika musasa kuRimoni-perezi.
20  Vakatamazve kuRimoni-perezi vakanodzika musasa kuRibna.
21  Gare gare vakatama kuRibna vakanodzika musasa kuRisa.
22  Vakatamazve kuRisa vakanodzika musasa kuKeherata.
23  Vakatamazve kuKeherata vakanodzika musasa kuGomo reSheferi.
24  Pashure paizvozvo vakatama kuGomo reSheferi vakanodzika musasa kuHaradha.
25  Vakatamazve kuHaradha vakanodzika musasa kuMakiheroti.
26  Vakatamazve kuMakiheroti vakanodzika musasa kuTahati.
27  Pashure paizvozvo vakatama kuTahati vakanodzika musasa kuTera.
28  Vakatamazve kuTera vakanodzika musasa kuMitka.
29  Gare gare vakatama kuMitka vakanodzika musasa kuHashmona.
30  Vakatamazve kuHashmona vakanodzika musasa kuMoseroti.
31  Vakatamazve kuMoseroti vakanodzika musasa kuBhene-jaakani.
32  Pashure paizvozvo vakatama kuBhene-jaakani vakanodzika musasa kuHo-hagidhigadhi.
33  Vakatamazve kuHo-hagidhigadhi vakanodzika musasa kuJotbhata.
34  Gare gare vakatama kuJotbhata vakanodzika musasa kuAbrona.
35  Vakatamazve kuAbrona vakanodzika musasa kuEziyoni-gebheri.
36  Pashure paizvozvo vakatama kuEziyoni-gebheri vakanodzika musasa kurenje reZini, iko kuKadheshi.
37  Gare gare vakatama kuKadheshi vakanodzika musasa kuGomo reHori, riri pamuganhu wenyika yeEdhomu.
38  Mupristi Aroni akakwira muGomo reHori arayirwa naJehovha, akanofira imomo mugore rechimakumi mana vanakomana vaIsraeri vabuda munyika yeIjipiti, mumwedzi wechishanu, pazuva rokutanga romwedzi wacho.
39  Aroni akanga ava nemakore zana nemakumi maviri nematatu paakafira muGomo reHori.
40  Zvino muKenani, iye mambo weAradhi, zvaakanga achigara muNegebhu, munyika yeKenani, akanzwa nezvokuuya kwevanakomana vaIsraeri.
41  Kwapera nguva yakati, vakatama kuGomo reHori vakanodzika musasa kuZarimona.
42  Pashure paizvozvo vakatama kuZarimona vakanodzika musasa kuPunoni.
43  Vakatamazve kuPunoni vakanodzika musasa kuObhoti.
44  Vakatamazve kuObhoti vakanodzika musasa kuIye-abharimu pamuganhu weMoabhi.
45  Gare gare vakatama kuIyimu vakanodzika musasa kuDhibhoni-gadhi.
46  Pashure paizvozvo vakatama kuDhibhoni-gadhi vakanodzika musasa kuArimoni-dhibrataimu.
47  Vakatamazve kuArimoni-dhibrataimu vakanodzika musasa kumakomo eAbharimu pakatarisana neNebho.
48  Pakupedzisira vakatama pamakomo eAbharimu vakanodzika musasa pamapani erenje eMoabhi pedyo naJodhani kuJeriko.
49  Vakaramba vakadzika musasa pedyo naJodhani kubvira kuBheti-jeshimoti kusvikira kuAbheri-shitimu pamapani erenje eMoabhi.
50  Zvino Jehovha akataura naMosesi pamapani erenje eMoabhi pedyo naJodhani kuJeriko, achiti:
51  “Taura nevanakomana vaIsraeri, uti kwavari, ‘Muchayambuka Jodhani mopinda munyika yeKenani.
52  Munofanira kudzinga vagari vose vomunyika yacho pamberi penyu moparadza zvidhori zvavo zvose zvematombo, munofanira kuparadza mifananidzo yavo yose yakaumbwa nesimbi yakanyungudutswa, uye munofanira kutsakatisa nzvimbo dzavo tsvene dzose dzakakwirira.
53  Munofanira kutora nyika yacho kuti ive yenyu mogara mairi, nokuti ndichakupai nyika yacho kuti ive yenyu.
54  Munofanira kukamurirana nyika yacho kuti ive yenyu muchishandisa mujenya maererano nemhuri dzenyu. Munofanira kuwedzera nhaka youyo ane vanhu vazhinji, uye munofanira kutapudza nhaka youyo ane vashoma. Kwaacharatidzwa nomujenya, ndiko kuchava kwake. Munofanira kuzvipa nhaka yenyika yacho maererano nemadzinza emadzibaba enyu.
55  “‘Asi kana musingazodzingi vagari vomunyika yacho pamberi penyu, vaya vamunosiya vachava sezvinobaya mumaziso enyu uye seminzwa mumativi enyu, uye vachakunetsai munyika yamuchange muchigara.
56  Zvino ndichakuitirai sezvandakanga ndafunga kuvaitira.’”
12  Zvino Miriyemu naAroni vakatanga kupopotera Mosesi nokuda kwomudzimai muKushi waakanga awana, nokuti akanga awana mudzimai muKushi.
2  Vakaramba vachiti: “Jehovha akataura achishandisa Mosesi oga here? Haana kutaura achitishandisawo here?” Zvino Jehovha akanga akateerera.
3  Murume uyu, iye Mosesi, ndiye akanga ari munhu munyoro kwazvo kupfuura vanhu vose vaiva panyika.
4  Jehovha akabva ati kuna Mosesi naAroni naMiriyemu: “Budai, imi vatatu, muende kutende rokusanganira.” Naizvozvo ivo vari vatatu vakabuda.
5  Pashure paizvozvo Jehovha akaburuka ari mushongwe yegore, akamira pasuo retende, akashevedza Aroni naMiriyemu. Ivo vari vaviri vakabva vaenda mberi.
6  Zvino akati: “Ndapota, inzwai mashoko angu. Kudai paiva nomuprofita wenyu nokuda kwaJehovha, ndaizozvizivisa kwaari ndichishandisa zviratidzo. Ndaizotaura naye achirota.
7  Hazvina kudaro nomushumiri wangu Mosesi! Iye karonzeswa imba yangu yose.
8  Ndinotaura naye zvakananga, ndichimuratidza, kwete nezvirahwe; uye iye anoona chitarisiko chaJehovha. Ko zvino, maregererei kutya kupopotera mushumiri wangu, iye Mosesi?”
9  Jehovha akavatsamwira kwazvo, akabva ipapo.
10  Gore rakabva pamusoro petende, uye tarira! Miriyemu akanga arohwa nemaperembudzi akachena sechando. Aroni akabva atendeukira kuna Miriyemu, akamuona arohwa nemaperembudzi.
11  Aroni akabva ati kuna Mosesi: “Pamusoroi, ishe wangu! Ndapota, regai kutiverengera chivi chataita nenzira youpenzi!
12  Ndapota, musaita kuti arambe akaita somunhu akafa, ane imwe nyama yakadyika panguva yaakabuda muchibereko chaamai vake!”
13  Mosesi akachema kuna Jehovha, achiti: “Haiwa Mwari, ndapota! Ndapota, muporesei!”
14  Jehovha akabva ati kuna Mosesi: “Kudai baba vake vaizomupfira mate kuchiso chake, haaizonyara kwemazuva manomwe here? Ngaaiswe kwake oga kunze kwomusasa kwemazuva manomwe, uye pashure paizvozvo ngaagamuchirwe.”
15  Naizvozvo Miriyemu akaiswa kwake oga kunze kwomusasa kwemazuva manomwe, uye vanhu havana kutama kusvikira Miriyemu agamuchirwa.
16  Pashure paizvozvo vanhu vakatama paHazeroti, vakanodzika musasa murenje reParani.
