10  Nokuti Mutemo zvauri mumvuri wezvinhu zvakanaka zvichauya, asi kwete zvinhu zvacho chaizvo, vanhu havangambogoni kuita kuti vaya vanoswedera pedyo vave vakakwana nezvibayiro zvakafanana zvavanogara vachipa gore negore.
2  Kudai zvakanga zvakadaro, zvibayiro zvingadai zvisina kurega kupiwa here, nokuti vaya vaiita basa dzvene vakanga vacheneswa kamwe chete zvachose vaisazoziva zvivi?
3  Asi, nezvibayiro izvi vanoyeuchidzwa zvivi gore negore,
4  nokuti hazvibviri kuti ropa renzombe nerembudzi ribvise zvivi.
5  Nokudaro paanouya munyika iye anoti: “‘Hamuna kuda chibayiro nechinopiwa, asi makandigadzirira muviri.
6  Hamuna kubvumira zvinopiwa zvinopiswa zvakakwana nechinopiwa chechivi.’
7  Ndakabva ndati, ‘Tarirai! Ndauya (mumupumburu webhuku makanyorwa nezvangu) kuzoita zvamunoda, haiwa Mwari.’”
8  Pashure pokutanga kutaura kuti: “Hamuna kuda uyewo hamuna kubvumira zvibayiro uye zvinopiwa nezvinopiswa zvakakwana nechinopiwa chechivi”—zvibayiro zvinopiwa maererano noMutemo—
9  chokwadi iye anobva ati: “Tarirai! Ndauya kuzoita zvamunoda.” Anobvisa chokutanga kuti atange chechipiri.
10  Ne“zvamunoda” izvozvi zvataurwa isu takatsveneswa nokupiwa kwomuviri waJesu Kristu kamwe chete zvachose.
11  Uyewo, mupristi wose anomira panzvimbo yake zuva nezuva kuti aite basa rinoitirwa vanhu vose uye kuti ape zvibayiro zvakafanana kazhinji, izvi zvazvisingambokwanisi kubvisa zvivi zvachose.
12  Asi munhu uyu akapa chibayiro chimwe chete nokuda kwezvivi nokusingaperi, akagara kuruoko rworudyi rwaMwari,
13  kubvira panguva iyoyo akamirira kusvikira vavengi vake vaitwa kuti vave sechitsiko chetsoka dzake.
14  Nokuti akaita kuti vanotsveneswa vave vakakwana nokusingaperi nechibayiro chimwe chete chinopiwa.
15  Zvakare, mudzimu mutsvene unotipupurirawo, nokuti pashure pokunge wataura kuti:
16  “‘Iyi ndiyo sungano yandichaita navo pashure pemazuva iwayo,’ ndizvo zvinotaura Jehovha. ‘Ndichaisa mitemo yangu mumwoyo mavo, uye ndichainyora mupfungwa dzavo,’”
17  unozoti: “Handichazomboyeukizve zvivi zvavo nemabasa avo okusateerera mutemo.”
18  Zvino pane kukanganwirwa kweizvi, hapasisina chinopiwa nokuda kwechivi.
19  Naizvozvo, hama, zvatiine ushingi hwokupinda munzvimbo tsvene neropa raJesu,
20  yaakakumikidza nokuda kwedu senzira itsva uye mhenyu inopinda nepaketeni, iro riri nyama yake,
21  uye zvatiine mupristi mukuru anotarisira imba yaMwari,
22  ngatiswederei pedyo naMwari nemwoyo yechokwadi tiine chivimbo chizere nokutenda, mwoyo yedu yasaswa kuti inatswe pahana yakaipa uye miviri yedu yashambidzwa nemvura yakachena.
23  Ngatibatisisei mukana wokuzivisa tariro yedu pachena tisingazununguki, nokuti iye akapikira akatendeka.
24  Ngatirangarirane kuti tikurudzirane kuva norudo nemabasa akanaka kwazvo,
25  tisingaregi kuungana kwedu, setsika ine vamwe, asi tikurudzirane, kunyanya zvamunoona zuva richiswedera pedyo.
26  Nokuti kana tiine tsika yokuita chivi nemaune pashure pokunge tagamuchira zivo yakarurama pamusoro pechokwadi, hapasisina kana chibayiro chimwe chasara nokuda kwezvivi,
27  asi pane kutarisira kunotyisa kwokutongwa uye pane godo rinopisa richapedza vaya vanopikisa.
28  Chero munhu upi zvake anenge azvidza mutemo waMosesi anofa asinganzwirwi tsitsi, kana zvapupurirwa nevaviri kana vatatu.
29  Hamufungi here kuti munhu akatsika-tsika Mwanakomana waMwari uye uyo akaona ropa resungano raakatsveneswa naro serisingakoshi, uye uyo akatsamwisa mudzimu womutsa usina kukodzera kuwanwa nokuuzvidza, achanzi akakodzerwa nechirango chakatonyanya kukura?
30  Nokuti tinoziva iye akati: “Kutsiva ndokwangu; ndicharipira”; uyezve: “Jehovha achatonga vanhu vake.”
31  Zvinotyisa kuwira mumaoko aMwari mupenyu.
32  Zvisinei, rambai muchiyeuka mazuva ekare amakatsungirira kurwisa kukuru muchitambura, pashure pokunge mavhenekerwa,
33  dzimwe nguva pamaiiswa pachena sepanzvimbo yemitambo muchizvidzwa nokutambudzwa, uye dzimwe nguva pamakagoverana nevaya vakanga vachiitirwa zvinhu zvakadaro.
34  Nokuti makanzwira tsitsi vaya vaiva mujeri uye makabvuma nomufaro kuti zvinhu zvenyu zvipambwe, muchiziva kuti imi mune zvinhu zviri nani uye zvinogara.
35  Naizvozvo, musarasa rusununguko rwenyu rwokutaura, ruchapiwa mubayiro mukuru.
36  Nokuti munofanira kutsungirira, kuti kana maita zvinodiwa naMwari, mugamuchire kuzadzika kwechipikirwa.
37  Nokuti “nguva dukuduku” ichiripo, uye “iye anouya achasvika uye haanganonoki.”
38  “Asi munhu wangu akarurama achararama nokuda kwokutenda,” uye, “kana akadzokera shure, mweya wangu hauzomufariri.”
39  Zvino isu hatisi vaya vanodzokera shure kunoparadzwa, asi vaya vane kutenda kunochengetedza mweya uri mupenyu.
4  Naizvozvo, chipikirwa chokupinda muzororo rake zvachichiripo, ngatichenjererei kuti dzimwe nguva mumwe wenyu arege kuita sokuti ava kukundikana kusvika kwachiri.
2  Nokuti takaziviswawo mashoko akanaka, sezvavakaitwawo; asi shoko ravakanzwa harina kuvabatsira, nokuti vakanga vasina kubatanidzwa nokutenda nevaya vakanzwa.
3  Nokuti isu takatenda tinopinda muzororo racho, sokutaura kwaakaita kuti: “Naizvozvo ndakapika ndakatsamwa, ndikati, ‘Havazopindi muzororo rangu,’” kunyange zvazvo mabasa ake akanga apera kubvira pakuvambwa kwenyika.
4  Nokuti pane imwe nzvimbo akataura pamusoro pezuva rechinomwe achiti: “Mwari akazorora pazuva rechinomwe pamabasa ake ose,”
5  uyezve panzvimbo iyi anoti: “Havazopindi muzororo rangu.”
6  Naizvozvo, zvazvinosarira vamwe kupinda mariri, uye vaya vakatanga kuparidzirwa mashoko akanaka zvavasina kupinda nokuda kwokusateerera,
7  iye anotarazve rimwe zuva nokutaura pashure penguva refu kwazvo mupisarema raDhavhidhi achiti “Nhasi”; sokutaurwa kwazvaitwa pamusoro apa: “Nhasi kana mukateerera inzwi rake, musaomesa mwoyo yenyu.”
8  Nokuti kudai Joshua akanga avapinza munzvimbo yezororo, Mwari angadai asina kuzotaura nezverimwe zuva.
9  Naizvozvo kuchine zororo resabata nokuda kwevanhu vaMwari.
10  Nokuti munhu anenge apinda muzororo raMwari anenge azororawo pamabasa ake, sezvakaita Mwari pane ake.
11  Naizvozvo ngatiitei zvose zvatinogona kuti tipinde muzororo iroro, kuti parege kuva nomunhu angawira mumuitiro wokusateerera wakafanana.
12  Nokuti shoko raMwari ibenyu uye rine simba, rakapinza kupfuura bakatwa chero ripi zvaro rinocheka nekwose uye rinobaya kusvikira panoparadzana mweya nomudzimu, uye mapfundo nemwongo yawo, uye rinokwanisa kunzwisisa kufunga nevavariro zvomwoyo.
13  Hapana chisikwa chaasingaoni, asi zvinhu zvose zvakafukurwa uye zviri pachena mumaziso aiye watinozvidavirira kwaari.
14  Naizvozvo, zvatiine mupristi mukuru akapfuura nomumatenga, iye Jesu Mwanakomana waMwari, ngatibatisisei kumupupurira kwedu.
15  Nokuti tine mupristi mukuru, kwete asingagoni kunzwira tsitsi kusava nesimba kwedu, asi akaedzwa muzvinhu zvose kufanana nesu, asi iye akaramba asina chivi.
16  Naizvozvo, ngatiswederei norusununguko rwokutaura kuchigaro choumambo chomutsa usina kukodzera kuwanwa, kuti tinzwirwe ngoni uye tiitirwe mutsa usina kukodzera kuwanwa kuti tibatsirwe panguva yakakodzera.
11  Kutenda kutarisira nechivimbo zvinhu zvinenge zvichitarisirwa, kuratidzwa kuri pachena kwezvinhu chaizvoizvo kunyange zvisati zvaonekwa.
2  Nokuti nokuda kwokutenda uku vanhu vomunguva yekare vakapupurirwa.
3  Nokutenda tinonzwisisa kuti mamiriro ezvinhu epanguva yacho akarongwa neshoko raMwari, zvokuti zvinhu zvinooneka zvakabva muzvinhu zvisingaoneki.
4  Nokutenda Abheri akapa Mwari chibayiro chaikosha kupfuura chaKaini, kunova kutenda kwakaita kuti apupurirwe kuti akanga akarurama, Mwari achipupurira pamusoro pezvipo zvake; uye nokutenda kwacho, kunyange zvazvo iye akafa, achiri kutaura.
5  Nokutenda Inoki akatamiswa kuti asaona rufu, uye haana kuzomboonekwa nokuti Mwari akanga amutamisa; nokuti asati atamiswa akapupurirwa kuti akanga anyatsofadza Mwari.
6  Zvakare, pasina kutenda hazvibviri kunyatsomufadza, nokuti iye anosvika kuna Mwari anofanira kutenda kuti ariko uye kuti anopa mubayiro vaya vanomutsvaka nomwoyo wose.
7  Nokutenda Noa, pashure pokunge anyeverwa naMwari nezvezvinhu zvakanga zvisati zvaonekwa, akaratidza kutya Mwari, akavaka areka kuti aponese imba yake; uye nokutenda uku akapa nyika mhosva, akava mugari wenhaka yokururama kunoenderana nokutenda.
8  Nokutenda Abrahamu, paakadanwa, akateerera akaenda kunzvimbo yaaizofanira kugamuchira senhaka; uye akabuda, kunyange akanga asingazivi kwaakanga achienda.
9  Nokutenda akagara ari mutorwa munyika yechipikirwa, somunyika isiri yake, akagara mumatende pamwe chete naIsaka naJakobho, vagari venhaka yechipikirwa ichocho pamwe chete naye.
10  Nokuti akanga achimirira guta rine nheyo chaidzo, iro Mwari ari muvaki nomuiti waro.
11  Nokutenda naiyewo Sara akagamuchira simba rokubata pamuviri pomwana, kunyange akanga apfuura zera racho, sezvaaifunga kuti akanga amupikira akanga akatendeka.
12  Nokudarowo munhu mumwe chete, iye akanga aita seafa, akabereka vana vazhinji senyeredzi dzokudenga uye sejecha riri pamhenderekedzo yegungwa, risingaverengeki.
13  Ivava vose vakafa vachitenda, kunyange vasina kuwana kuzadzika kwezvipikirwa, asi vakazviona zviri kure, vakazvikwazisa, vakazivisa pachena kuti vakanga vari vaeni nevagari venguva duku munyika yacho.
14  Nokuti vaya vanotaura zvinhu zvakadaro vanopupurira kuti vari kuzvitsvakira nomwoyo wose nzvimbo yavo pachavo.
15  Asi, chokwadi kudai vakanga varamba vachiyeuka nzvimbo iyoyo yavakanga vabva, vangadai vakava nomukana wokudzokera.
16  Asi zvino vari kuvavarira kuwana nzvimbo iri nani, ine chokuita nokudenga. Nokudaro Mwari haanyari navo, kuti anzi Mwari wavo, nokuti akavagadzirira guta.
17  Nokutenda Abrahamu, paakaedzwa, akaita sokunge akanga atobayira Isaka, uye munhu akanga agamuchira zvipikirwa nomufaro akaedza kupa mwanakomana wake akaberekwa ari mumwe oga,
18  kunyange akanga audzwa kuti: “Achanzi ‘mwana wako’ achavapo nokuna Isaka.”
19  Asi akafunga kuti Mwari akanga achikwanisa kumumutsa kunyange kubva kuvakafa; uye akamugamuchirawo nenzira yokufananidzira kubva ikoko.
20  Nokutendawo Isaka akakomborera Jakobho naIsau pamusoro pezvinhu zvaizouya.
21  Nokutenda Jakobho, paakanga ava kuda kufa, akakomborera mumwe nomumwe wevanakomana vaJosefa akanamata akazendamira pamusoro pomudonzvo wake.
22  Nokutenda Josefa, ava kusvika kumugumo wake, akataura nezvokubuda kwevana vaIsraeri; uye akapa murayiro pamusoro pemapfupa ake.
23  Nokutenda Mosesi akavanzwa kwemwedzi mitatu nevabereki vake pashure pokunge aberekwa, nokuti vakaona kuti mwana wacho muduku akanga akanaka uye havana kutya murayiro wamambo.
24  Nokutenda Mosesi, paakanga akura, akaramba kunzi mwanakomana womwanasikana waFarao,
25  achisarudza kuitirwa zvakaipa pamwe chete nevanhu vaMwari panzvimbo pokufadzwa nechivi kwenguva duku,
26  nokuti akaona kuzvidzwa kwaKristu sepfuma huru pane pfuma yeIjipiti; nokuti akaramba akatarira kuripwa kwomubayiro.
27  Nokutenda akabva kuIjipiti, asi asingatyi kutsamwa kwamambo, nokuti akaramba akasimba seaiona Uyo asingaoneki.
28  Nokutenda akanga achengeta paseka uye akasasa ropa, kuti muparadzi arege kugunzva matangwe avo.
29  Nokutenda vakapfuura nomuGungwa Dzvuku sepanyika yakaoma, asi pavakatsunga kupindawo namo vaIjipiti vakamedzwa.
30  Nokutenda, masvingo eJeriko akawira pasi pashure pokunge apotererwa kwemazuva manomwe.
31  Nokutenda Rakabhi hure haana kuparara pamwe chete nevaya vasina kuteerera, nokuti akagamuchira vasori norugare.
32  Ndezvipi zvimwe zvandichataura? Nokuti nguva ichandiperera kana ndikarondedzera nezvaGidhiyoni, Bheraki, Samsoni, Jefta, Dhavhidhi uyewo Samueri nevamwe vaprofita,
33  avo vakakunda umambo pakurwa nokutenda, vakaita kuti pave nokururama, vakawana zvipikirwa, vakadzivisa miromo yeshumba,
34  vakadzivisa simba romoto, vakapukunyuka muromo webakatwa, vakaitwa vane simba vachibva pakusava nesimba, vakava vakashinga muhondo, vakakunda mauto evanhu vokune dzimwe nyika.
35  Vakadzi vakagamuchira vakafa vavo vamutswa; asi vamwe varume vakatambudzwa nokuti vakaramba kusunungurwa norumwe rudzikinuro, kuti vawane kumuka kuri nani.
36  Chokwadi, vamwe vakaedzwa nokusekwa uye nokuzvamburwa, uyezve, nezvisungo nemajeri.
37  Vakatemwa nematombo, vakaedzwa, vakachekwa nepakati, vakafa vachiurayiwa nebakatwa, vakafamba vakapfeka matehwe emakwai, vakapfeka matehwe embudzi, vachishayiwa, vachitambudzika, vachiitirwa zvakaipa;
38  uye nyika yakanga isina kuvakodzera. Vakadzungaira mumarenje nomumakomo nemapako nomuninga dzepanyika.
39  Asi ivava vose, kunyange vakanga vapupurirwa nokutenda kwavo, havana kuwana kuzadzika kwechipikirwa,
40  nokuti Mwari akafanoona chimwe chinhu chiri nani nokuda kwedu, kuti varege kuitwa vakakwana isu tisipo.
8  Zvino pazvinhu zviri kutaurwa, shoko guru ndeiri: Tine mupristi mukuru akaita souyu, uye akagara kurudyi rwechigaro choumambo chaChangamire kumatenga,
2  ari mushumiri womunzvimbo tsvene anoshandira vanhu vose uye womutende rechokwadi, rakamiswa naJehovha, kwete munhu.
3  Nokuti mupristi mukuru wose anogadzwa kuti ape zvipo nezvibayiro; saka zvakanga zvakakodzera kuti uyuwo ave nechimwe chinhu chokupa.
4  Zvino, kudai akanga ari panyika, aisazova mupristi, zvapaiva nevanhu vaipa zvipo maererano noMutemo,
5  asi vari vanhu vanoita basa dzvene riri mumufananidzo chaiwo uye mumvuri wezvinhu zvokudenga; sokupiwa murayiro kwakaitwa Mosesi naMwari paakanga ava kuda kugadzira tende rose: Nokuti iye anoti: “Ona kuti unogadzira zvinhu zvose maererano nomufananidzo wazvo wawakaratidzwa mugomo.”
6  Asi zvino Jesu akawana basa rinoitirwa vanhu vose rakatonyanya kunaka, zvokuti ndiyewo murevereri wesungano yakafanana iri nani, yakasimbiswa zviri pamutemo pazvipikirwa zviri nani.
7  Nokuti kudai sungano yokutanga iyoyo yakanga isina mhosva, pangadai pasina kutsvakwa nzvimbo nokuda kweyechipiri;
8  nokuti iye anowanira vanhu mhosva paanoti: “‘Tarirai! Mazuva achauya,’ ndizvo zvinotaura Jehovha, ‘andichaita sungano itsva neimba yaIsraeri uye neimba yaJudha;
9  isina kufanana nesungano yandakaita nemadzitateguru avo pazuva randakabata maoko avo kuti ndivabudise munyika yeIjipiti, nokuti havana kuramba vari musungano yangu, zvokuti ndakabva ndarega kuvatarisira,’ ndizvo zvinotaura Jehovha.”
10  “‘Nokuti iyi ndiyo sungano yandichaita neimba yaIsraeri pashure pemazuva iwayo,’ ndizvo zvinotaura Jehovha. ‘Ndichaisa mitemo yangu mupfungwa dzavo, uye ndichainyora mumwoyo mavo. Ndichava Mwari wavo, uye ivo vachava vanhu vangu.
11  “‘Mumwe nomumwe haangazombodzidzisi wokwake uye mumwe nomumwe hama yake, achiti: “Ziva Jehovha!” Nokuti vose vachandiziva, kubvira kumuduku wavo kusvikira kumukuru wavo.
12  Nokuti ndichanzwira ngoni mabasa avo asina kururama, uye handizomboyeukizve zvivi zvavo.’”
13  Paanotaura kuti “sungano itsva” iye aita kuti yekare isashanda. Zvino chinoitwa kuti chisashanda uye chiri kusakara chava kuda kutsakatika.
9  Naizvozvo, kana iri sungano yekare, yaiva nemirayiro yebasa dzvene nenzvimbo yayo tsvene yepano panyika.
2  Nokuti kwakavakwa imba yokutanga yetende maiva nechigadziko chemarambi uyewo tafura nezvingwa zvokuratidzira; uye inonzi “Nzvimbo Tsvene.”
3  Asi seri kweketeni rechipiri kwaiva neimba yetende yainzi “Nzvimbo Tsvenetsvene.”
4  Iyoyi yaiva nomudziyo wendarama wokupisira zvinonhuhwirira uye areka yesungano yakanga yakafukidzwa mativi ose nendarama, maiva nechirongo chendarama chaiva nemana netsvimbo yaAroni yakanga yakatungira uye mahwendefa esungano;
5  asi pamusoro payo paiva nemakerubhi aibwinya akanga akadzikatidza chifukidziro chokuyananisa. Asi ino haisi nguva yokutaura zvose pamusoro pezvinhu izvi.
6  Pashure pokunge zvinhu izvi zvagadzirwa saizvozvi, vapristi vanopinda muimba yokutanga yetende nguva dzose kuti vaite mabasa matsvene;
7  asi mupristi mukuru anopinda oga muimba yechipiri kamwe chete pagore, aine ropa, raanopa nokuda kwake uye nokuda kwezvivi zvevanhu zvavakaita vasingazivi.
8  Nokudaro mudzimu mutsvene unoita kuti zvive pachena kuti nzira inopinda munzvimbo tsvene yakanga isati yaratidzwa pachena tende rokutanga parakanga richakamira.
9  Tende irori mufananidzo wenguva yakatarwa yavapo iye zvino, uye maererano nawo zvipo nezvibayiro zvinopiwa. Zvisinei, izvi hazvigoni kuita kuti munhu anenge achiita basa dzvene ave nehana yakachena zvakakwana,
10  asi zvinongova nechokuita nezvokudya nezvokunwa norubhabhatidzo rwakasiyana-siyana. Zvakanga zviri zvinodiwa nomutemo pamusoro penyama uye zvakaiswa kusvikira panguva yakatarwa yokururamisa zvinhu.
11  Zvisinei, pakauya Kristu somupristi mukuru wezvinhu zvakanaka zvakaitika, akapinda nomutende guru kwazvo uye rakakwana kwazvo risina kugadzirwa nemaoko, kureva kuti, risina kusikwa sezvinhu zvepasi pano,
12  iye haana kupinda neropa rembudzi nerenzombe duku, asi neropa rake pachake, kamwe chete zvachose munzvimbo tsvene, akatiwanira kununurwa kusingaperi.
13  Nokuti kana ropa rembudzi nerenzombe nemadota etsiru zvinosaswa pane vaya vakasvibiswa zvichitsvenesa kusvikira nyama yachena,
14  ropa raKristu, uyo akazvipa kuna Mwari asina gwapa nokushanda kwomudzimu usingaperi, richachenesa zvikuru sei hana dzedu pamabasa akafa kuti tiitire Mwari mupenyu basa dzvene?
15  Naizvozvo ndokusaka Kristu ari murevereri wesungano itsva, kuitira kuti vaya vakadanwa vagamuchire chipikirwa chenhaka isingaperi, nokuti iye akafira kuti vasunungurwe norudzikinuro pakudarika kwaiitwa musungano yokutanga.
16  Nokuti pane sungano panofanirawo kuva norufu rwomunhu anoita sungano yacho.
17  Nokuti sungano inoshanda kana paine zvinenge zvabayirwa, zvaisingashandi chero panguva ipi zvayo munhu anoita sungano paanenge achiri mupenyu.
18  Naizvozvo kunyange sungano yokutanga haina kukumikidzwa pasina ropa.
19  Nokuti maererano noMutemo apo murayiro wose wakanga wataurwa naMosesi kuvanhu vose, aitora ropa renzombe duku nerembudzi nemvura nemvere dzemakwai tsvuku nehisopi, osasa bhuku racho uye vanhu vose,
20  achiti: “Iri ndiro ropa resungano iyo Mwari akarayira pamuri.”
21  Aisasa tende nemidziyo yose yebasa rinoitirwa vanhu vose saizvozvo achishandisa ropa.
22  Chokwadi, zvinenge zvinhu zvose zvinocheneswa neropa maererano noMutemo, uye kana ropa rikasadururwa hapana kukanganwirwa kunovapo.
23  Naizvozvo zvakanga zvakakodzera kuti mifananidzo chaiyo yezvinhu zviri kumatenga icheneswe nenzira idzi, asi zvinhu zvokudenga zvicheneswe nezvibayiro zviri nani pane zvibayiro zvakadaro.
24  Nokuti Kristu haana kupinda munzvimbo tsvene yakagadzirwa nemaoko, iri mufananidzo wenzvimbo chaiyoiyo, asi mudenga chaimo, zvino kuti aoneke pamberi paiye Mwari nokuda kwedu.
25  Uyewo hazvina kukodzera kuti azvipe kazhinji, chokwadi sokupinda kunoita mupristi mukuru munzvimbo tsvene gore negore neropa risiri rake.
26  Kudai zvakanga zvakadaro, aizofanira kutambura kazhinji kubva pakuvambwa kwenyika. Asi zvino akazviratidza pachena kamwe chete zvachose pakuguma kwemamiriro ezvinhu epanguva yacho kuti abvise chivi nokuzviita chibayiro kwake.
27  Vanhu zvavakatemerwa kuti vafe kamwe chete zvachose, asi pashure paizvozvi pova nokutongwa,
28  saizvozvowo Kristu akabayirwa kamwe chete zvachose kuti atakure zvivi zvevazhinji; uye panguva yechipiri yaanooneka zvichaitika asisina chokuita nechivi uye kune vaya vari kumutsvaka nomwoyo wose kuti vaponeswe.
7  Nokuti Merekizedheki uyu, mambo weSarema, mupristi waMwari Wokumusorosoro, akasangana naAbrahamu achibva kunokunda madzimambo iye akamukomborera
2  uye uyo Abrahamu akakamurira chegumi chakabva pazvinhu zvose, kutanga, kana zvichishandurwa, ndi“Mambo Wokururama,” uyewo ndimambo weSarema, kureva kuti, “Mambo Worugare.”
3  Zvaakanga asina baba, asina amai, asina dzinza, asina panotangira mazuva kana mugumo woupenyu, asi zvaakaitwa soMwanakomana waMwari, iye anoramba ari mupristi nokusingaperi.
4  Saka, onaika, kuti murume uyu akanga ari mukuru sei uyo Abrahamu, musoro wemhuri, akapa chegumi chezvinhu zvikuru zvakapambwa.
5  Chokwadi, varume vokuvanakomana vaRevhi vanogamuchira basa ravo roupristi vane murayiro wokutora zvegumi kuvanhu maererano noMutemo, kureva, kubva kuhama dzavo, kunyange zvazvo ivava vakabva muchiuno chaAbrahamu;
6  asi munhu asina dzinza rakabva kwavari akatora zvegumi kuna Abrahamu, akakomborera uya aiva nezvipikirwa.
7  Zvino pasina kana nharo, muduku anokomborerwa nomukuru.
8  Pamwe, vanhu vanofa ndivo vanogamuchira zvegumi, asi pamwe pacho ndomumwe munhu uyo anopupurirwa kuti mupenyu.
9  Ndingati, kunyange Revhi uya anogamuchira zvegumi akaripawo zvegumi nokuna Abrahamu,
10  nokuti akanga achiri muchiuno chatateguru vake, Merekizedheki paakasangana navo.
11  Naizvozvo, kana kukwana zvechokwadi kwaiitwa kuti kuvepo pachishandiswa upristi hwevaRevhi, (nokuti nahwo vanhu vakapiwa Mutemo sechimwe chinhu chawo,) kwaizodirweizve kuti mumwe mupristi amuke maererano nezvakanga zvakaita Merekizedheki, kwete maererano nezvakanga zvakaita Aroni?
12  Nokuti upristi hwacho zvahuri kuchinjwa, zvinovawo zvakakodzera kuti mutemo uchinjewo.
13  Nokuti munhu anotaurirwa zvinhu izvi aiva werimwe dzinza, risina kana munhu akamboshumira paatari.
14  Nokuti zviri pachena kwazvo kuti Ishe wedu akabva muna Judha, dzinza iro Mosesi asina chaakataura nezvaro pamusoro pevapristi.
15  Zvinotova pachena kwazvo kuti kunomuka mumwe mupristi akafanana naMerekizedheki,
16  azova saizvozvo, kwete maererano nomutemo wakaita zvokurayirwa pazvinhu zvine chokuita nenyama, asi maererano nesimba rinoita kuti awane upenyu husingagoni kuparadzwa,
17  nokuti pakupupura zvinonzi: “Iwe uri mupristi nokusingaperi maererano nezvakanga zvakaita Merekizedheki.”
18  Saka, chokwadi murayiro wokutanga unoiswa parutivi nokuda kwokushayiwa kwawo simba uye kusashanda kwawo.
19  Nokuti Mutemo hauna chinhu chawakaita kuti chive chakakwana, asi kuunzwa kwetariro iri nani kwakaita kuti zvinhu zvive zvakakwana, iyo yatinoswedera nayo pedyo naMwari.
20  Uyewo, pakuti hazvina kuitwa pasina mhiko yakapikwa,
21  (nokuti chokwadi kune vanhu vakava vapristi pasina mhiko yakapikwa, asi kune mumwe akava mupristi nemhiko yakapikwa naIye akati pamusoro pake: “Jehovha akapika (uye haazozvidembi) kuti, ‘Iwe uri mupristi nokusingaperi,’”)
22  saizvozvowo Jesu akava uya akapiwa sechokumbofanobata chesungano iri nani.
23  Uyezve, vazhinji vaifanira kuva vapristi vachitsivana nokuti vaidziviswa norufu kuti varambe vakadaro,
24  asi iye nokuti akaramba ari mupenyu nokusingaperi, upristi hwake hahuna kana vanotsiva.
25  Naizvozvo anokwanisawo kuponesa zvakakwana vaya vanosvika kuna Mwari vachishandisa iye, nokuti anogara ari mupenyu kuti ateterere nokuda kwavo.
26  Nokuti mupristi mukuru akadai souyu akanga akatikodzera, akavimbika, asina mhosva, asina kusvibiswa, akaparadzaniswa nevatadzi, uye akava akakwirira kupfuura matenga.
27  Haafaniri kupa zvibayiro zuva nezuva, sezvinoitwa nevapristi vakuru vaya, kutanga nokuda kwezvivi zvake kwozotevera zviya zvevanhu: (nokuti akaita izvi kamwe chete zvachose paakazvibayira;)
28  nokuti Mutemo unogadza vanhu vasina simba kuti vave vapristi vakuru, asi shoko remhiko yakapikwa rakauya pashure poMutemo rinogadza Mwanakomana, uyo akaitwa kuti ave akakwana nokusingaperi.
6  Saka zvino, zvatakasiya dzidziso yokutanga pamusoro paKristu, ngatishandei nesimba kuti tive vakuru, tisingavakizve nheyo, iko kupfidza pamabasa akafa, nokutenda kuna Mwari,
2  zvinodzidziswa pamusoro porubhabhatidzo nokuiswa kwemaoko, kumuka kwevakafa nokutongwa kusingaperi.
3  Tichashanda nesimba kuti tive vakuru, chokwadi kana Mwari akabvumira.
4  Nokuti hazvibviri kune vaya vakambovhenekerwa kamwe chete zvachose, vakaravira chipo chepachena chokudenga, vakagoverana mudzimu mutsvene,
5  vakaravira shoko raMwari rakanaka nemasimba emamiriro ezvinhu epanguva inouya,
6  asi ivo vakazotsauka, kuti vamutsidzirwezve kuti vapfidze, nokuti ivo pachavo vanoroverera Mwanakomana waMwari patsva, vachimunyadzisa pachena.
7  Somuenzaniso, ivhu rinonwa mvura inowanzonaya pariri, richibva rabudisa zvinomera zvakakodzera vaya vazvinorimirwa, rinowanawo chikomborero chinobva kuna Mwari.
8  Asi kana rikabudisa minzwa norukato, rinorambwa uye rinenge rava pedyo nokutukwa; uye rinoguma nokupiswa.
9  Zvisinei, kana muri imi, vadiwa, tine chokwadi pamusoro pezvinhu zviri nani uye zviri pamwe chete noruponeso, kunyange tiri kutaura saizvozvi.
10  Nokuti Mwari haasi munhu asina kururama zvokuti angabva akanganwa basa renyu norudo rwamakaratidza nokuda kwezita rake, pakuti makashumira vatsvene uye munoramba muchishumira.
11  Asi tinoda kuti mumwe nomumwe wenyu aratidze kubishaira kwakafanana naikoko kuti muve nechivimbo chizere chetariro kusvikira kumugumo,
12  kuti murege kuva vane usimbe, asi muve vatevedzeri vevaya vanogara nhaka yezvipikirwa pachishandiswa kutenda nokushivirira.
13  Nokuti Mwari paakapikira Abrahamu, zvaaisagona kupika nomumwe munhu mukuru kwaari, akapika naiye pachake,
14  achiti: “Chokwadi ndichakukomborera kwazvo, uye ndichaita kuti uwande kwazvo.”
15  Nokudaro pashure pokunge Abrahamu ashivirira, akawana chipikirwa ichi.
16  Nokuti vanhu vanopika nomukuru kwavari, uye mhiko yavo inogumisa nharo dzose, zvainenge iri vimbiso yepamutemo kwavari.
17  Saizvozvo Mwari, paakada kunyatsoratidza vagari venhaka yechipikirwa kusachinjika kwezvaakaronga, akapindira achiita mhiko,
18  kuti, nezvinhu zviviri zvisingachinjiki zvisingabviri kuti Mwari areve nhema pazviri, isu takatizira kunzvimbo yokupotera tikurudzirwe zvakasimba kuti tibate tariro yakaiswa pamberi pedu.
19  Tariro iyi tinayo sechinhu chinotsigisa mweya, ndeyechokwadi uye yakasimba, uye inopinda mukati meketeni,
20  makapinda mutungamiriri nokuda kwedu, iye Jesu, uyo ava mupristi mukuru nokusingaperi maererano nezvakanga zvakaita Merekizedheki.
13  Kudanana kwenyu sehama ngakupfuurire.
2  Musakanganwa kugamuchira vaeni zvakanaka, nokuti nokuita izvozvo, vamwe vakagamuchira ngirozi vasingazvizivi.
3  Rambai muchifunga vaya vakasungwa nezvisungo zvomujeri sokunge kuti makasungwa pamwe chete navo, nevaya vari kuitirwa zvakaipa, imiwo zvamuchiri mumuviri wenyama.
4  Kuroorana ngakukudzwe navose, mubhedha wevakaroorana ngaurege kusvibiswa, nokuti Mwari achatonga zvifeve nemhombwe.
5  Mararamiro enyu ngaave okusada mari, muchigutsikana nezvinhu zvinenge zviripo. Nokuti iye akati: “Handingambokuregerei kana kumbokusiyai.”
6  Kuti tive vakashinga kwazvo tichiti: “Jehovha ndiye mubatsiri wangu; handingatyi. Munhu angandiitei?”
7  Yeukai vaya vari kukutungamirirai, vakakutaurirai shoko raMwari, uye sezvamunocherechedza kuti mufambiro wavo unoguma sei, tevedzerai kutenda kwavo.
8  Jesu Kristu anogara akadaro zuro nanhasi, uye nokusingaperi.
9  Musatsauswa nedzidziso dzakasiyana-siyana uye dzisingazivikanwi; nokuti zvakanaka kuti mwoyo usimbiswe nomutsa usina kukodzera kuwanwa, kwete nezvokudya, izvo zvisina kubatsira vaya vanozvibatikanisa nazvo.
10  Tine atari iyo vaya vanoita basa dzvene patende vasina simba rokudyira pairi.
11  Nokuti mitumbi yemhuka dziya dzine ropa rinopinzwa munzvimbo tsvene nomupristi mukuru nokuda kwechivi, inopisirwa kunze kwomusasa.
12  Nokudaro Jesuwo akatamburira kunze kwegedhi, kuti atsvenese vanhu neropa rake.
13  Naizvozvo, ngatiendei kwaari kunze kwomusasa, takatakura ruzvidzo rwaakatakura,
14  nokuti pano hatina guta rinoramba riripo, asi tiri kutsvaka nomwoyo wose riya richauya.
15  Ngatigarei tichipa Mwari chibayiro chokurumbidza nokwaari, icho chibereko chemiromo iyo inozivisa pachena zita rake.
16  Zvakare, musakanganwa kuita zvakanaka nokugoverana zvinhu nevamwe, nokuti Mwari anofadzwa kwazvo nezvibayiro zvakadaro.
17  Teererai vaya vari kukutungamirirai, muzviise pasi, nokuti ivo vari kurinda mweya yenyu sevanhu vachazozvidavirira; kuti vaite izvi nomufaro kwete nokugomera, nokuti izvi zvaizokukuvadzai.
18  Rambai muchitinyengeterera, nokuti tinovimba kuti tine hana yakatendeseka, zvatinoda kuva vakatendeseka muzvinhu zvose.
19  Asi ndinokurayirai kwazvo kuti muite izvi, kuti ini ndikurumidze kudzorerwa kwamuri.
20  Zvino Mwari worugare, akamutsa mufudzi mukuru wemakwai kubva kuvakafa, iye Ishe wedu Jesu, neropa resungano isingaperi,
21  ngaakushongedzei nezvinhu zvose zvakanaka kuti muite zvaanoda, achiita matiri zvinomufadza kwazvo pamberi pake achishandisa Jesu Kristu; kukudzwa ngakuve kwaari nokusingaperi-peri. Ameni.
22  Zvino ndinokurayirai, hama, kuti mushivirire panoverengwa shoko iri rokukurudzira, nokuti, chokwadi, ndakakunyorerai tsamba nemashoko mashoma.
23  Zivai kuti hama yedu Timoti yakasunungurwa, uye kana ikakurumidza kuuya, ndichauya kuzokuonai pamwe chete nayo.
24  Ndikwazisireiwo vose vaya vari kukutungamirirai nevamwe vatsvene vose. Vaya vari muItari vari kukukwazisai.
25  Mutsa usina kukodzera kuwanwa ngauve nemi mose.
5  Nokuti mupristi mukuru wose anotorwa pakati pevanhu anogadzwa nokuda kwevanhu kuti atarisire zvinhu zvine chokuita naMwari, kuti ape zvipo nezvibayiro zvezvivi.
2  Iye anokwanisa kubata zvine mwero nevasingazivi nevanokanganisa, iye zvaanodzorwawo nokushayiwa simba kwake,
3  uye nokuda kwaizvozvo anosungirwa kuti ape zvinopiwa zvezvivi zvake pachake sezvaanoitira vamwe vanhu.
4  Uyewo, munhu haawani kukudzwa uku nokuzvidira, asi paanodanwa naMwari chete, sezvakaitwawo Aroni.
5  Saizvozvowo Kristu haana kuzvikudza iye pachake nokuva mupristi mukuru, asi akakudzwa naiye akataura nezvake achiti: “Ndiwe mwanakomana wangu; ini, nhasi, ndava baba vako.”
6  Sezvaanotaurawo pane imwe nzvimbo, achiti: “Iwe uri mupristi nokusingaperi maererano nezvakanga zvakaita Merekizedheki.”
7  Pamazuva aakanga ari munyama, Kristu aiteterera uyewo aikumbira Iye aikwanisa kumuponesa parufu, achichema kwazvo uye achisvimha misodzi, uye akanzwiwa nokuda kwokutya kwake Mwari.
8  Kunyange zvazvo akanga ari Mwanakomana, akadzidza kuteerera pazvinhu zvaakatambura;
9  uye pashure pokunge aitwa akakwana akava nesimba rokuponeswa kusingaperi kune vaya vose vanomuteerera,
10  nokuti akanzi naMwari mupristi mukuru maererano nezvakanga zvakaita Merekizedheki.
11  Tine zvizhinji zvokutaura pamusoro pake uye zvakaoma kuti zvitsanangurwe, zvamava vakagomara pakunzwa kwenyu.
12  Chokwadi, nokuti kunyange zvazvo muchifanira kuva vadzidzisi kana tichitarira nguva, imi munodazve mumwe munhu kuti akudzidzisei kubva pakutanga zvinhu zvokutanga zvemashoko matsvene aMwari; uye mava sevanhu vanoda mukaka, kwete zvokudya zvikukutu.
13  Nokuti munhu wose anodya mukaka haazivi shoko rokururama, nokuti mucheche.
14  Asi zvokudya zvikukutu ndezvevanhu vakuru, zvevaya vanoita kuti simba ravo rokunzwisisa rirovedzwe kusiyanisa zvakanaka nezvakaipa nokurishandisa kwavanoita.
1  Mwari, uyo akataura kare kare panguva zhinji uye nenzira zhinji nemadzitateguru edu achishandisa vaprofita,
2  akataura nesu pakuguma kwemazuva ano achishandisa Mwanakomana, waakagadza kuti ave mugari wenhaka yezvinhu zvose, uye uyo waakashandisa kuita mamiriro ezvinhu epanguva yacho.
3  Iye ndiye kuratidzwa kwokubwinya kwaMwari nomufananidzo wake chaiwo, uye iye anotsigira zvinhu zvose neshoko rake rine simba; uye pashure pokunge anatsa zvivi zvedu akagara kuruoko rworudyi rwaChangamire munzvimbo dzakakwirira.
4  Naizvozvo ava kupfuura ngirozi, zvaakagara nhaka zita rakanaka kwazvo kupfuura mazita adzo.
5  Somuenzaniso, pangirozi dzose ndeipi yaakamboti kwairi: “Ndiwe mwanakomana wangu; ini, nhasi, ndava baba vako”? Uyezve: “Ini ndichava baba vake, uye iye achava mwanakomana wangu”?
6  Asi paanounzazve Dangwe rake panyika inogarwa, iye anoti: “Ngirozi dzose dzaMwari ngadzimupfugamire.”
7  Uyewo, kana achitaura nezvengirozi anoti: “Anoita kuti ngirozi dzake dzive midzimu, uye anoita kuti vashumiri vake vanoshandira vanhu vose vave murazvo womoto.”
8  Asi kana achitaura nezvoMwanakomana anoti: “Mwari ndiye chigaro chako choumambo nokusingaperi-peri, uye tsvimbo youmambo hwako itsvimbo yokururama.
9  Iwe wakada kururama, ukavenga kusateerera mutemo. Ndokusaka Mwari, iye Mwari wako, akakuzodza nemafuta okupembera nomufaro kupfuura vamwe vako.”
10  Uye: “Imi, haiwa Ishe, makavaka nheyo dzenyika pakutanga, uye matenga mabasa emaoko enyu.
11  Izvo zvichaparara, asi imi mucharamba muripo nguva dzose; izvo zvose zvichasakara senguo yokunze,
12  muchazvipeta sezvinoitwa jasi, sezvinoitwa nguo yokunze; zvichachinjwa, asi imi munoramba makadaro, uye makore enyu haazomboperi.”
13  Asi pangirozi dzose ndeipi yaakamboti kwairi: “Gara kuruoko rwangu rworudyi, kusvikira ndaita kuti vavengi vako vave sechitsiko chetsoka dzako”?
14  Dzose hadzisi midzimu yebasa rinoitirwa vanhu vose, yakatumwa kuzoshumira vaya vachagara nhaka yoruponeso here?
2  Ndokusaka zvakakodzera kuti isu titeerere zvinhu zvatakanzwa kupfuura zvatinogara tichiita, kuti tirege kumbokukurwa.
2  Nokuti kana shoko rakataurwa pachishandiswa ngirozi rakanga rakasimba, uye kudarika kwose nokusateerera kwose zvakawana mubayiro wakakodzera maererano nokururamisira;
3  tichapukunyuka sei kana taregeredza ruponeso rwakakura zvakadai pakuti rwakatanga kutaurwa nezvarwo pachishandiswa Ishe wedu, rukasimbiswa nokuda kwedu nevaya vakamunzwa,
4  Mwari paakapindira achipupurira nezviratidzo nezvishamiso pamwe chete nemabasa esimba akasiyana-siyana uye nokugoverwa kwomudzimu mutsvene maererano nezvaanoda?
5  Nokuti nyika inogarwa iri kuuya, yatiri kutaura nezvayo, haana kuiisa pasi pengirozi.
6  Asi chimwe chapupu chakapupurira chichinyora pane imwe nzvimbo, chichiti: “Munhu chiiko zvamunomufunga, kana kuti mwanakomana womunhu zvamunomutarisira?
7  Makamuita akaderera zvishoma pane ngirozi; makamushongedza kubwinya nokukudzwa, mukamugadza pamabasa emaoko enyu.
8  Makaisa zvinhu zvose pasi petsoka dzake.” Nokuti iye zvaakaisa zvinhu zvose pasi pake, Mwari haana chaakasiya chisiri pasi pake. Zvisinei, iye zvino tichigere kuona zvinhu zvose zviri pasi pake;
9  asi tinoona Jesu, akanga aitwa akaderera zvishoma pane ngirozi, akapfekedzwa korona yokubwinya nokukudzwa nokuti iye akafa, kuti nomutsa usina kukodzera kuwanwa waMwari aravire rufu nokuda kwevanhu vose.
10  Nokuti zvakanga zvakakodzera kuti iye uyo zvinhu zvose zviripo nokuda kwake uye akaita kuti zvinhu zvose zvivepo, pakusvitsa vanakomana vazhinji pakubwinya, aite kuti Mumiririri Mukuru woruponeso rwavo ave akakwana nokutambura kuzhinji.
11  Nokuti uya anotsvenesa pamwe chete nevaya vanotsveneswa, vose vanobva kune mumwe chete, uye nokuda kwechikonzero ichi haanyari kuvati “hama,”
12  sezvaanoti: “Ndichazivisa hama dzangu zita renyu; ndichakurumbidzai nenziyo ndiri pakati peungano.”
13  Uyezve: “Ndichavimba naye.” Uyezve: “Tarirai! Ini nevana vaduku, vandakapiwa naJehovha.”
14  Naizvozvo, “vana vaduku” vacho zvavanogoverana ropa nenyama, saizvozvowo iye akagovana navo zvinhu izvozvo, kuti norufu rwake aparadze uyo ane simba rokukonzera rufu, iye Dhiyabhorosi;
15  uye kuti asunungure vose vaya vakanga vari muuranda kwoupenyu hwavo hwose nokuda kwokutya rufu.
16  Nokuti chokwadi iye haasi kumbobatsira ngirozi, asi ari kubatsira vana vaAbrahamu.
17  Naizvozvo aisungirwa kuti ave se“hama” dzake muzvinhu zvose, kuti ave mupristi mukuru ane ngoni uye akatendeka muzvinhu zvine chokuita naMwari, kuti ape chibayiro chokuyananisira zvivi zvevanhu.
18  Nokuti iye zvaakatambura paaiedzwa, anokwanisawo kuyamura vaya vari kuedzwa.
3  Naizvozvo, hama tsvene, dzinogoverana pamwe chete kudanwa kwokudenga, fungai nezvomuapostora uye mupristi mukuru watinopupurira—iye Jesu.
2  Iye akanga akatendeka kuna Iye akaita kuti ave izvozvo, sezvakanga zvakaitawo Mosesi muimba yose yaIyeye.
3  Nokuti iye anonzi akakodzera kuti akudzwe kwazvo kupfuura Mosesi, anoivaka zvaanokudzwa kwazvo kupfuura imba yacho.
4  Chokwadi, imba imwe neimwe inovakwa nomumwe munhu, asi iye akavaka zvinhu zvose ndiMwari.
5  Somushandi, Mosesi akanga akatendeka muimba yose yaIyeye kuti zvive uchapupu hwezvinhu zvaizotaurwa pashure,
6  asi Kristu akanga akatendeka soMwanakomana pakutarisira imba yaIyeye. Isu tiri imba yaIyeye, kana tikabatisisa rusununguko rwedu rwokutaura uye tikaita kuti kuzvirumbidza kwedu pamusoro petariro kuve kwakasimba kusvikira kumugumo.
7  Saka, mudzimu mutsvene unoti: “Nhasi kana mukateerera inzwi rake,
8  musaomesa mwoyo yenyu sepanguva yamakakonzera kutsamwa kwazvo, sezvamakaita pazuva rokuedza murenje,
9  pandakaedzwa nemadzitateguru enyu nomuedzo, kunyange zvazvo akanga aona mabasa angu kwemakore makumi mana.
10  Saka ndakanyangadzwa nechizvarwa ichi ndikati, ‘Vanogara vachirasika mumwoyo mavo, uye ivo havana kusvika pakuziva nzira dzangu.’
11  Naizvozvo ndakapika ndakatsamwa ndikati, ‘Havazopindi muzororo rangu.’”
12  Hama, chenjerai, kuti muna ani naani wenyu murege kumuka mwoyo wakaipa usina kutenda nokubva pana Mwari mupenyu;
13  asi rambai muchirayirana zuva rimwe nerimwe, chero bedzi zvinganzi “Nhasi,” kuti parege kuva nomumwe wenyu angaomeswa nesimba rinonyengera rechivi.
14  Nokuti chokwadi tinogoverana Kristu chero bedzi tikabatisisa chivimbo chataiva nacho pakutanga chakasimba kusvikira kumugumo,
15  pazvinenge zvichinzi: “Nhasi kana mukateerera inzwi rake, musaomesa mwoyo yenyu sepanguva yamakakonzera kutsamwa kwazvo.”
16  Nokuti ndivanaani vakanzwa asi vakamutsamwisa kwazvo? Chokwadi, vaya vose vakabuda muIjipiti vachitungamirirwa naMosesi havana kudaro here?
17  Zvakare, ndivanaani vakanyangadza Mwari kwemakore makumi mana? Havasi vaya vakatadza, vane zvitunha zvakawira murenje here?
18  Asi akapika kuna vanaani kuti havafaniri kupinda muzororo rake kunze kwokune vaya vasina kuteerera?
19  Naizvozvo tinoona kuti vaisagona kupinda nokuti vakanga vasingatendi.
12  Naizvozvo, zvatiine gore guru kudai rezvapupu rakatikomba, ngatibviseiwo zvinhu zvose zvinorema nechivi chinotipingirisha nyore nyore uye ngatimhanyei nokutsungirira nhangemutange yakaiswa pamberi pedu,
2  sezvatinoramba takatarira Mumiririri Mukuru uye Mukwanisi wokutenda kwedu, iye Jesu. Iye akatsungirira padanda rokutambudzikira nokuda kwomufaro wakaiswa pamberi pake, asina hanya nokunyadziswa, uye akagara kuruoko rworudyi rwechigaro choumambo chaMwari.
3  Chokwadi, nyatsofungai iye akatsungirira kutaura kwokukakavara kwakadaro kwevatadzi avo vairwisa zvinhu zvinovabatsira, kuti murege kuneta nokupera simba pamweya yenyu.
4  Pakurwisana kwenyu nechivi ichocho hamusati mamborwisa kusvika pakubuda ropa,
5  asi makanganwa zvachose kurayira kunokudanai sevanakomana kuchiti: “Mwanakomana wangu, usazvidza kuranga kunobva kuna Jehovha, uyewo usapera simba paunoruramiswa naye;
6  nokuti Jehovha anoranga waanoda; chokwadi, anorova munhu wose waanogamuchira somwanakomana.”
7  Imi muri kutsungirira kuti murangwe. Mwari ari kukubatai sezvaanoita vanakomana. Nokuti ndoupi mwanakomana uyo baba vasingarangi?
8  Asi kana musingarangwi sezvinoitwa vose, chokwadi hamusi vana vepamutemo, uye hamusi vanakomana.
9  Uyezve, taimbova navanababa venyama vakaita sesu vaitiranga, uye taivaremekedza. Zvino isu hatifaniri here kuzviisa pasi paBaba voupenyu hwedu hwomudzimu zvakatonyanya kuti tirarame?
10  Nokuti ivo vaitiranga kwemazuva mashoma maererano nezvaiita sezvakanaka kwavari, asi iye anoita saizvozvo kuti tibatsirwe, kuti tigoverane utsvene hwake.
11  Chokwadi, hapana kurangwa kunoita sokunofadza panguva ino, asi kunoshungurudza; pashure kwozoberekera vakarovedzwa nakwo chibereko chine rugare, iko kururama.
12  Nokudaro twasanudzai maoko anorembera nemabvi asina simba,
13  uye rambai muchigadzirira tsoka dzenyu nzira dzakarurama, kuti chinokamhina chirege kushodogoka, asi kuti chiporeswe.
14  Teverai rugare nevanhu vose, noutsvene nokuti kana ihwo husipo hapana munhu angazoona Ishe,
15  muchinyatsochenjerera kuti hapana munhu angashayiswa mutsa usina kukodzera kuwanwa waMwari; kuti parege kuva nomudzi une muchetura unomuka wokonzera dambudziko uye kuti vazhinji varege kusvibiswa nawo;
16  kuti parege kuva nechifeve kana munhu asingaongi zvinhu zvitsvene, saIsau, uyo akatsinhanisa udangwe hwake nokudya kumwe chete.
17  Nokuti munoziva kuti pashure pachowo paakada kugara nhaka yechikomborero iye akarambwa, nokuti, kunyange zvazvo akatsvaka nomwoyo wose kushandurwa kwepfungwa nemisodzi, haana kukuwanira nzvimbo.
18  Nokuti hamuna kuswedera pedyo nechiya chinogona kubatwa uye chakapiswa nomoto, negore dema nerima gobvu nemhepo ine mvura,
19  nokurira kwebhosvo nenzwi remashoko; pavakanzwa inzwi iroro vanhu vakakumbira kuti parege kuva neshoko rinowedzerwa kwavari.
20  Nokuti murayiro uyu wakanga wakaoma kuti vautsungirire, waiti: “Kana mhuka ikagunzva gomo racho, inofanira kutemwa nematombo.”
21  Uyewo, zvakaratidzwa zvacho zvaityisa kwazvo zvokuti Mosesi akati: “Ndiri kutya uye ndiri kudedera.”
22  Asi imi maswedera kuGomo reZiyoni, uye kuguta raMwari mupenyu, iro Jerusarema rokudenga, nokumakumi ezviuru engirozi,
23  mugungano revanhu vose, neungano yematangwe akanyorwa kumatenga, uye Mwari Mutongi wevanhu vose, noupenyu hwomudzimu hwevanhu vakarurama vakaitwa vakakwana,
24  naJesu murevereri wesungano itsva, neropa rokusasa, rinotaura zviri nani kupfuura ropa raAbheri.
25  Onai kuti hamurambi iye ari kutaura. Nokuti kana avo vakaramba uyo akanga achipa nyevero yaMwari panyika vasina kupukunyuka, isuwo hatingapukunyuki kana tikafuratira uyo anotaura ari kumatenga.
26  Panguva iyoyo inzwi rake rakazunungusa nyika, asi zvino akapikira, achiti: “Ndichadederesa zvakare kwete nyika chete asi dengawo.”
27  Zvino kutaura kwokuti “Zvakare” kunoreva kubviswa kwezvinhu zviri kuzununguswa sezvinhu zvakaitwa, kuti zvinhu zvisiri kuzununguswa zvirambe zviripo.
28  Saka, zvatichagamuchira umambo husingazununguswi, ngatirambei tiine mutsa usina kukodzera kuwanwa, uyo watingaitira nawo Mwari basa dzvene zvinogamuchirika nokumutya nokumuremekedza.
29  Nokuti Mwari wedu moto unoparadza.
