4  Pakupedzisira, hama, tinokukumbirai uye tinokurayirai naShe Jesu, sokugamuchira kwamakaita kurayiridza kwakabva kwatiri pamusoro pemafambiro amunofanira kuita kuti mufadze Mwari, sokufamba kwamuri kuita, kuti murambe muchiwedzera kuzviita zvizere.
2  Nokuti munoziva mirayiro yatakakupai nokuna Ishe Jesu.
3  Nokuti izvi ndizvo zvinoda Mwari, kuti mutsveneswe, kuti murege ufeve;
4  kuti mumwe nomumwe wenyu azive kudzora muviri wake oga muutsvene nokukudzwa,
5  kwete pakuda kurara nomumwe munhu kworuchiva sezvinoitawo mamwe marudzi aya asingazivi Mwari;
6  kuti parege kuva nomunhu anosvika pakukuvadza opindira pakodzero dzehama yake panyaya iyi, nokuti Jehovha ndiye anoranga nokuda kwezvinhu zvose izvi, sezvatakakuudzai zvisati zvaitika, tikakupupuriraiwo kwazvo.
7  Nokuti Mwari akatidana, asingabvumiri zvinhu zvisina kuchena, asi maererano noutsvene.
8  Naizvozvo, munhu anozvidza haasi kuzvidza munhu, asi ari kuzvidza Mwari, uyo anoisa mudzimu wake mutsvene mamuri.
9  Zvisinei, kana kuri kudanana sehama, hatifaniri hedu kuti tikunyorerei, nokuti imi munodzidziswa naMwari kuti mudanane;
10  uye, chokwadi, muri kuzviitira hama dzose dziri muMakedhoniya yose. Asi tinokurayirai, hama, kuti murambe muchizviita zvizere,
11  uye kuti muvavarire kugara makanyarara, muchiva nehanya nezvinhu zvenyu moga nokushanda nemaoko enyu, sezvatakakurayirai;
12  kuti mufambe nenzira yakakodzera kuvanhu vari kunze uye pasina chamunoshayiwa.
13  Zvakare, hama, hatidi kuti musaziva pamusoro pevaya vari kurara murufu; kuti murege kusuruvara sezvinoitawo vamwe vose vasina tariro.
14  Nokuti kana tichitenda kuti Jesu akafa akamukazve, saizvozvowo, vaya vakarara murufu pamwe naJesu, Mwari achavaunzawo pamwe chete naye.
15  Nokuti izvi ndizvo zvatinokuudzai tichishandisa shoko raJehovha, kuti isu vapenyu tinenge tichirarama pakuvapo kwaShe hatizombotangiri vakarara murufu;
16  nokuti Ishe achaburuka kudenga achishevedzera nesimba, nenzwi rengirozi huru nebhosvo raMwari, uye vaya vakafa vari pamwe naKristu vachatanga kumuka.
17  Pashure paizvozvo isu vapenyu tiri kurarama, tichatorwa mumakore, pamwe chete navo, kuti tisangane naShe mumhepo; uye nokudaro tichava naShe nguva dzose.
18  Naizvozvo rambai muchinyaradzana nemashoko aya.
5  Zvino hama, kana dziri nguva nemwaka, hamufaniri henyu kunyorerwa chinhu.
2  Nokuti imi munonyatsoziva kuti zuva raJehovha riri kuuya sezvinonyatsoita mbavha usiku.
3  Chero panguva yavachati: “Rugare nokuchengeteka!” kuparadzwa kusingatarisirwi kuchabva kwakurumidza kuvawira sokurwadziwa kwomukadzi ane pamuviri; uye havangambopukunyuki.
4  Asi imi, hama, hamusi murima, kuti zuva iroro rikusvikirei sezvaringaita mbavha,
5  nokuti imi mose muri vanakomana vechiedza nevanakomana vemasikati. Isu hatisi vousiku kana verima.
6  Naizvozvo, ngatiregei kuramba takarara sezvinoita vamwe vose, asi ngatirambei takamuka, takasvinura.
7  Nokuti vaya vanorara vakajaira kurara usiku, uye vanodhakwa vanowanzodhakwa usiku.
8  Asi kana tiri isu vemasikati, ngatisvinurei tipfeke chinhu chinovhariridza chipfuva, chokutenda uye rudo uye tariro yoruponeso sengowani;
9  nokuti Mwari haana kutisarudza kuti atiitire hasha, asi kuti tiwane ruponeso naShe wedu Jesu Kristu.
10  Iye akatifira, kuti, kana tikaramba takamuka kana kuti takarara, tizorarama pamwe chete naye.
11  Naizvozvo rambai muchinyaradzana nokuvakana, sezvamuri kutoita chaizvo.
12  Zvino tinokukumbirai, hama, kuti muremekedze vaya vari kushanda nesimba pakati penyu vachikutungamirirai munaShe uye vachikurayirai;
13  uye kuti muvakudze kwazvo murudo nokuda kwebasa ravo. Itai kuti muve norugare nevamwe.
14  Uyewo, tinokukumbirai, hama, rayirai vaya vanofamba zvisina kukodzera, taurai zvinonyaradza mweya yakaora mwoyo, tsigirai vasina simba, itirai mwoyo murefu vanhu vose.
15  Onai kuti hapana anotsiva zvinokuvadza nezvinokuvadza kune mumwe munhu, asi garai muchitevera zvakanaka kune mumwe nomumwe nokune vamwe vose.
16  Farai nguva dzose.
17  Rambai muchinyengetera.
18  Ongai pamusoro pezvinhu zvose. Nokuti izvi ndizvo zvinodiwa naMwari pamwe naKristu Jesu kwamuri.
19  Musadzima moto womudzimu.
20  Musazvidza zvinoprofitwa.
21  Ivai nechokwadi nezvinhu zvose; batisisai zvinhu zvakanaka kwazvo.
22  Regai zvakaipa zvose.
23  Iye Mwari worugare ngaakutsvenesei zvakakwana. Mafungiro enyu imi hama nomweya nomuviri ngazvichengetedzwe zvakanaka muzvinhu zvose pasina chazvinopomerwa pakuvapo kwaShe wedu Jesu Kristu.
24  Iye anokudanai akatendeka, uye achazviitawo.
25  Hama, rambai muchitinyengeterera.
26  Kwazisai hama dzose nokutsvoda kutsvene.
27  Ndiri kukurayirai kwazvo naShe kuti munosungirwa kuti tsamba ino iverengerwe hama dzose.
28  Mutsa usina kukodzera kuwanwa waShe wedu Jesu Kristu ngauve nemi.
1  Pauro naSirivhano naTimoti, kuungano yevaTesaronika iri pamwe naMwari Baba naShe Jesu Kristu: Mutsa usina kukodzera kuwanwa norugare ngazvive nemi.
2  Tinogara tichionga Mwari patinotaura nezvenyu mose muminyengetero yedu,
3  nokuti tinoramba tichifunga nezvebasa renyu rinobva pakutenda nebasa renyu rorudo nokutsungirira kwenyu nokuda kwetariro yenyu yamuinayo munaShe wedu Jesu Kristu pamberi paMwari wedu uye Baba vedu.
4  Nokuti tinoziva, imi hama dzinodiwa naMwari, kukusarudzai kwaakaita,
5  nokuti mashoko akanaka atinoparidza haana kuuya kwamuri nokutaura kwoga asiwo nesimba nomudzimu mutsvene nokuva nechokwadi kwakasimba, sokuziva kwamunoita kuti takava vanhu vorudzii kwamuri nokuda kwenyu;
6  uye imi makava vatevedzeri vedu nevaIshe, zvamakagamuchira shoko muchitambudzika kwazvo muine mufaro unopiwa nomudzimu mutsvene,
7  zvokuti makava muenzaniso kuvatendi vose vomuMakedhoniya nevomuAkaya.
8  Chokwadi ndechokuti, shoko raJehovha harina kunzwika muMakedhoniya neAkaya chete richibva kwamuri, asi kutenda kwenyu muna Mwari kwapararira kwose kwose munzvimbo dzose, zvokuti hapana chatinofanira kutaura hedu.
9  Nokuti ivo vanoramba vachitaura pamusoro penzira yatakatanga kupinda nayo pakati penyu uye kutendeukira kuna Mwari kwamakaita muchibva kuzvidhori zvenyu kuti mushandire Mwari mupenyu uye wechokwadi,
10  uye kuti mumirire Mwanakomana wake achibva kumatenga, waakamutsa kubva kuvakafa, iye Jesu, anotinunura pahasha dziri kuuya.
2  Chokwadi, imi hama, munoziva kuti kukushanyirai kwedu hakuna kushaya basa sei,
2  asi, (sezvamunoziva) pashure pokunge tatambura uye taitirwa zvakaipa muFiripi, takava noushingi sei naMwari wedu kuti tikutaurirei mashoko akanaka aMwari tichitamburira kwazvo.
3  Nokuti kurayira kwatinoita hakubvi pakukanganisa kana pakusachena uye hakusi kwokunyengera,
4  asi, sezvatakanzi naMwari takakodzera kuronzeswa mashoko akanaka, tinotaura saizvozvo, tisingafadzi vanhu, asi Mwari, anoongorora mwoyo yedu.
5  Chokwadi, hapana nguva yatakambouya tichitaura zvokungokubatai kumeso, (sezvamunoziva) kana kuti tichiita zvokunyengera kuti tichochore, Mwari ndiye chapupu!
6  Uyewo tave tisingatsvaki kukudzwa kunobva kuvanhu, aiwa, kungava kunobva kwamuri kana kune vamwe, kunyange zvazvo taigona kukuremedzai nezvinhu zvinodhura sevaapostora vaKristu.
7  Asi, takava norupfave pakati penyu, sezvinoita amai vanoyamwisa kana vachitarisira vana vavo.
8  Naizvozvo, zvataikudai kwazvo, hatina kungofara kukupai mashoko akanaka aMwari chete, asiwo mweya yedu, nokuti makadiwa nesu.
9  Chokwadi hama, munoyeuka basa redu nokushanda kwedu zvakaoma. Takakuparidzirai mashoko akanaka aMwari, tichishanda usiku nemasikati, kuti tirege kuisa mutoro unorema pane mumwe wenyu chero upi zvake.
10  Imi muri zvapupu, naMwari chapupuwo, kuti takava vakavimbika sei nevakarurama, vasina chavanopomerwa kwamuri imi vatendi.
11  Maererano naizvozvo munonyatsoziva kuti sezvinoitira baba vana vavo, takaramba tichirayira sei mumwe nomumwe wenyu, tichikunyaradzai uye tichikupupurirai,
12  kuti murambe muchifamba zvakakodzera pamberi paMwari ari kukudanai kuti muuye kuumambo hwake nokubwinya kwake.
13  Chokwadi, ndokusaka tichiramba tichiongawo Mwari, nokuti pamakagamuchira shoko raMwari, ramakanzwa kwatiri, hamuna kurigamuchira seshoko revanhu, asi, sezvariri chaizvo, seshoko raMwari, riri kushandawo mamuri imi vatendi.
14  Nokuti hama, makava vatevedzeri veungano dzaMwari dziri muJudhiya dziri pamwe naKristu Jesu, nokuti imi makatangawo kutambura zvinhu zviri kuitwa nevanhu vomunyika yenyu izvo ivowo vari kutambura zvichiitwa nevaJudha,
15  vaya vakauraya kunyange Ishe Jesu nevaprofita uye vakatitambudza. Uyezve, havasi kufadza Mwari, asi vanorwisana nezvinodiwa nevanhu vose,
16  sezvavanoedza kutidzivisa kutaura nevanhu vemamwe marudzi kuti ivava vaponeswe, zvichiita kuti vagare vachizadzisa zvivi zvavo. Asi hasha dzake pakupedzisira dzazouya pavari.
17  Asi isu, hama, patakanga tarasikirwa nemi kwenguva pfupi chete, panyama, kwete mumwoyo, takavavarira kwazvo kuona zviso zvenyu nechido chikuru kupfuura zvatinoita nguva dzose.
18  Nokuda kweizvi isu taida kuuya kwamuri, chokwadi, ini Pauro, ndaida kuuya kekutanga nekechipiri, asi Satani akatipinganidza.
19  Nokuti tariro yedu kana mufaro kana korona yokupembera nomufaro chii—chokwadi, hamusi imi here?—pamberi paShe wedu Jesu pakuvapo kwake?
20  Chokwadi imi ndimi kukudzwa kwedu nomufaro wedu.
3  Nokudaro, patakanga tisingachagoni kutsungirira, takaona zvakanaka kuti tisiyiwe tiri toga muAtene;
2  uye takatuma Timoti, hama yedu uye mushumiri waMwari pakuparidza mashoko akanaka pamusoro paKristu, kuti akusimbisei nokukunyaradzai nokuda kwokutenda kwenyu,
3  kuti parege kuva neanozununguswa nokutambudzika uku. Nokuti imi munoziva kuti takagadzwa nokuda kwechinhu ichochi.
4  Chokwadi, pataivawo nemi, taiwanzokuudzai zvisati zvaitika kuti taifanira kutambudzika, sokuitikawo kwazvakaita uye sokuziva kwamunoita.
5  Chokwadi, ndokusaka pandakanga ndisingachagoni kutsungirira, ndakamutuma kuti ndizive nezvokutendeka kwenyu, zvimwe Muedzi angadai akakuedzai, uye basa redu ringadai rakava pasina.
6  Asi Timoti achangobva kusvika kwatiri achibva kwamuri uye atipa mashoko akanaka pamusoro pokutendeka kwenyu norudo rwenyu, kuti munoramba muchitiyeuka zvakanaka nguva dzose, muchisuwa kutiona, chokwadi, sezvatinokuitaiwo.
7  Ndokusaka, hama, takanyaradzwa pamusoro penyu munhamo yedu yose nokutambudzika nokutendeka kwamunoratidza,
8  nokuti zvino isu tinorarama kana imi mumire zvakasimba munaShe.
9  Nokuti kuonga Mwari kwakadini kwatinogona kuitawo pamusoro penyu nokuda kwomufaro wose watiri kufara nawo nokuda kwenyu pamberi paMwari wedu,
10  tichiteterera zvinopfuura zvatinoita nguva dzose usiku nemasikati kuti tione zviso zvenyu uye kuti tizadzise zvinhu zviri kushayikwa pakutenda kwenyu?
11  Zvino Mwari wedu uye Baba vedu naShe wedu Jesu ngavatungamirire kuuya kwedu kwamuri zvinobudirira.
12  Zvakare, Ishe ngaaite kuti muwedzere, chokwadi, ngaaite kuti mukure, pakuda mumwe nomumwe uye vose, sezvatinoitawo kwamuri;
13  kuti aite kuti mwoyo yenyu isimbe, irege kuva nechainopomerwa muutsvene pamberi paMwari wedu uye Baba vedu pakuvapo kwaShe wedu Jesu aine vatsvene vake vose.
