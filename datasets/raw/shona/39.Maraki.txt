4  “Nokuti tarirai! zuva rinopisa sezvinoita vira romoto riri kuuya, uye vanhu vose vanozvikudza navose vaya vanoita zvakaipa vachaita semashanga. Zuva riri kuuya richavaparadza,” Jehovha wemauto adaro, “zvokuti harizovasiyiri mudzi kana davi.
2  Asi imi munotya zita rangu muchapenyerwa nezuva rokururama, rine kuporesa mumapapiro aro; uye muchabuda, mopembera sezvinoita mhuru dzakakodzwa.”
3  “Muchatsika-tsika vakaipa, nokuti vachava soupfu pasi petsoka dzenyu pazuva randichazviita,” Jehovha wemauto adaro.
4  “Yeukai mutemo womushumiri wangu Mosesi wandakamurayira muHorebhi pamusoro pevaIsraeri vose, iyo mirau yangu nezvandakatonga.
5  “Tarirai! Ndichakutumirai muprofita Eriya zuva guru nerinotyisa raJehovha risati rasvika.
6  Iye achadzosa mwoyo yavanababa kuvanakomana, uye mwoyo yevanakomana kuna vanababa; kuti ndirege kuuya, ndikarova nyika, ndikaiparadza chose.”
1  Chirevo: Iri ndiro shoko raJehovha pamusoro paIsraeri, raakataura achishandisa Maraki:
2  “Ndakakudai,” Jehovha adaro. Asi imi munoti: “Makatida pakuita sei?” “Isau akanga asiri mukoma waJakobho here?” ndizvo zvinotaura Jehovha. “Asi ndakada Jakobho,
3  ndikavenga Isau; uye ndakazoita kuti makomo ake ave renje uye nhaka yake ive nzvimbo inogara hunguhwe dzomurenje.”
4  “Nokuti Edhomu anoramba achiti, ‘Takaparadzwa, asi tichadzoka tovaka nzvimbo dzakaparadzwa,’ ndizvo zvataura Jehovha wemauto, ‘Ivo vachavaka; asi ini ndichaputsa. Vanhu vachavatumidza kuti, “nharaunda yezvakaipa” uye “vanhu vakatsamwirwa naJehovha nokusingagumi.”
5  Maziso enyu achazviona, uye muchati: “Jehovha ngaakudzwe munharaunda yaIsraeri.”’”
6  “‘Mwanakomana anokudza baba; uye mushandi anokudza tenzi wake mukuru. Naizvozvo kana ndiri baba, kukudzwa kwangu kuri kupiko? Kana ndiri Tenzi Mukuru, kutyiwa kwangu kuri kupiko?’ Jehovha wemauto adaro kwamuri, haiwa imi vapristi vanozvidza zita rangu. “‘Asi imi makati: “Takazvidza zita renyu pakuita sei?”’
7  “‘Nokupa chingwa chakasvibiswa paatari yangu.’ “‘Uye munoti: “Takakusvibisai pakuita sei?”’ “‘Nokutaura kwenyu kuti: “Tafura yaJehovha chinhu chinofanira kuzvidzwa.”
8  Pamunopa mhuka yakapofumara kuti ibayirwe munoti: “Hazvina kuipa.” Pamunopa mhuka yakaremara kana kuti inorwara munoti: “Hazvina kuipa.”’” “Ndapota, uyai nayo pedyo nagavhuna wenyu. Angakufarirai here, kana kuti angakugamuchirai nomutsa here?” Jehovha wemauto adaro.
9  “Ndapota, zvino chitsvakai kunzwirwa ngoni naMwari, kuti atinzwire nyasha. Zvinhu izvi zvakaitwa nemaoko enyu. Angakugamuchirai nomutsa here?” Jehovha wemauto adaro.
10  “Ndiani mumwe aripo pakati penyu achavhara masuo? Imi hamuzobatidzi moto paatari yangu—pasina mubayiro. Handikufaririi,” Jehovha wemauto adaro, “uye handifariri chipo chinopiwa chinobva mumaoko enyu.”
11  “Nokuti zita rangu richava guru pakati pemarudzi kubvira kunobuda nezuva kusvikira kwarinovirira, uye utsi hwezvibayiro huchakwidzwa munzvimbo dzose, zita rangu richaunzirwa chinopiwa, icho chipo chakachena; nokuti zita rangu richava guru pakati pemarudzi,” Jehovha wemauto adaro.
12  “Asi imi muri kundisvibisa nokutaura kwenyu muchiti, ‘Tafura yaJehovha chinhu chakasvibiswa, uye zvibereko zvayo chinhu chinofanira kuzvidzwa, izvo zvokudya zvayo.’
13  Makati, ‘Tarirai! Zvinonetesa zvakadini!’ uye makazvishora nokunhuhwidza nemhino,” Jehovha wemauto adaro. “Makauya nechinhu chakabvamburwa-bvamburwa, nechakaremara, nechinorwara; chokwadi makauya nacho kuti chive chipo. Ndingafara kuchigamuchira chichibva mumaoko enyu here?” Jehovha adaro.
14  “Munhu anonyengera, achipika uye achibayira mhuka yakakuvara kuna Jehovha asi muboka rake rezvipfuwo muine mhuka hono ngaatukwe. Nokuti ndiri Mambo mukuru,” Jehovha wemauto adaro, “uye zita rangu richava rinotyisa pakati pemarudzi.”
2  “Zvino uyu ndiwo murayiro wamunopiwa, haiwa imi vapristi.
2  Kana mukasateerera, uye kana mwoyo yenyu ikasava nehanya nazvo kuti mukudze zita rangu,” Jehovha wemauto adaro, “ndichakutumiraiwo kutukwa, uye ndichatuka zvikomborero zvenyu. Chokwadi, ndatukawo chikomborero, nokuti mwoyo yenyu haisi kuva nehanya nazvo.”
3  “Tarirai! Ndichatuka mbeu dzakadyarwa nemhaka yenyu, ndichazora ndove pazviso zvenyu, ndove yemitambo yenyu; uye mumwe munhu achakuendesai kwairi.
4  Muchaziva kuti ndakakutumirai murayiro uyu, kuti sungano yangu naRevhi irambe iripo,” Jehovha wemauto adaro.
5  “Sungano yangu yaiva naye, iya youpenyu neyorugare, uye ndakaramba ndichimupa idzo, nokutya. Iye akaramba achinditya; chokwadi iye akavhunduka nokuda kwezita rangu.
6  Mutemo wechokwadi waiva mumuromo make, uye kusarurama hakuna kuwanikwa pamiromo yake. Akafamba neni norugare nokururama, uye akadzora vazhinji pakukanganisa.
7  Nokuti miromo yomupristi ndiyo inofanira kuchengeta zivo, uye vanhu vanofanira kutsvaka mutemo mumuromo make; nokuti ndiye nhume yaJehovha wemauto.
8  “Asi imi—makatsauka panzira. Makagumbura vazhinji mumutemo. Makaparadza sungano yaRevhi,” Jehovha wemauto adaro.
9  “Zvino ini ndichaita kuti muzvidzwe uye muve vakaderera kuvanhu vose, zvamusina kuchengeta nzira dzangu, asi maisarura mumutemo.”
10  “Tose zvedu hatina baba mumwe chete here? Haasi Mwari mumwe chete akatisika here? Nei tichinyengerana, tichisvibisa sungano yemadzitateguru edu?
11  Judha akanyengera, uye chinhu chinosemesa chakaitwa pakati paIsraeri nomuJerusarema; nokuti Judha akasvibisa utsvene hwaJehovha, uhwo Iye akada, uye akawana mwanasikana wamwari wokune imwe nyika kuti ave mwenga wake.
12  Jehovha achaparadza mumwe nomumwe anozviita pamatende aJakobho, uya akasvinura nouya ari kupindura, nouya ari kupa Jehovha wemauto chipo chinopiwa.”
13  “Ichi ndicho chinhu chechipiri chamunoita, chinoguma nokufukidzwa kweatari yaJehovha nemisodzi, nokusvimha misodzi nokugomera, zvokuti haachataririzve chipo chinopiwa kana kufarira chinhu chero chipi zvacho chinobva pamaoko enyu.
14  Makati, ‘Nemhosva yei?’ Nokuti Jehovha akapupurira pakati pako nomudzimai wouduku hwako, wawakanyengera, kunyange zvazvo ari mumwe wako uye mudzimai wesungano yako.
15  Paiva nomumwe munhu asina kuzviita, zvaakanga aine mudzimu wakanga wasara. Iyeye aitsvakei? Vana vaMwari. Munofanira kuchenjerera mafungiro enyu, uye ngaparege kuva nomunhu anonyengera mudzimai wouduku hwake.
16  Nokuti iye anovenga kurambana,” Jehovha Mwari waIsraeri adaro; “uye anovenga munhu anofukidza nguo yake nechisimba,” Jehovha wemauto adaro. “Munofanira kuchenjerera pamusoro pemafungiro enyu, uye regai kunyengera.
17  “Imi makanetesa Jehovha nemashoko enyu, uye makati, ‘Takamunetesa sei?’ Nokutaura kwenyu kuti, ‘Munhu wose ari kuita zvakaipa akanaka kuna Jehovha, uye iye anofarira vanhu vakadaro’; kana kuti, ‘Mwari wokururamisira ari kupi?’”
3  “Tarirai! Ndiri kutuma nhume yangu, uye ichagadzira nzira pamberi pangu. Ishe wechokwadi achangoerekana auya kutemberi yake, iye wamuri kutsvaka, uye nhume yesungano yamuri kufarira. Tarirai! Iye achauya,” Jehovha wemauto adaro.
2  “Asi ndiani achatsunga pazuva raanouya, uye ndiani achamira paanoonekwa? Nokuti achava akaita somoto womunatsi uye sesipo yomugezi wenguo.
3  Achagara pasi sezvinoita munatsi nomuchenesi wesirivha, ochenesa vanakomana vaRevhi; achavachenesa sezvinoitwa ndarama uye sezvinoitwa sirivha, uye kuna Jehovha vachava vanhu vanouya nechipo chinopiwa mukururama.
4  Chipo chinopiwa chaJudha necheJerusarema zvichafadza Jehovha, somumazuva ekare kare uye somumakore ekare kare.
5  “Ndichaswedera pedyo nemi kuti ndikutongei, ndichava chapupu chinokurumidza chinorwisana nevaroyi nemhombwe, uye vaya vanopika zvenhema, nevaya vanobiridzira mibayiro yomushandi anopiwa mubayiro, vanobiridzira chirikadzi nenherera, nevaya vanodzinga mutorwa, vasingandityi,” Jehovha wemauto adaro.
6  “Nokuti ndini Jehovha; handina kuchinja. Imi ndimi vanakomana vaJakobho; hamuna kupera.
7  Kubvira pamazuva emadzitateguru enyu makatsauka pamirau yangu uye hamuna kuichengeta. Dzokai kwandiri, uye ini ndichadzoka kwamuri,” Jehovha wemauto adaro. Asi imi makati: “Tichadzoka sei?”
8  “Munhu wepanyika angabira Mwari here? Asi imi muri kundibira.” Uye makati: “Takakubirai sei?” “Pane zvegumi nemipiro.
9  Muri kundimhura muchindituka, uye muri kundibira—rudzi rwacho rwose zvarwo.
10  Uyai nezvegumi zvose mudura, kuti mumba mangu muve nezvokudya; uye ndapota, ndiedzei pane izvozvi,” Jehovha wemauto adaro, “muone kana ndisingazokuzaruririi magedhi emvura okumatenga, ndikakudururirai chikomborero kusvikira musisina chamunoshayiwa.”
11  “Ndichatuka zvinoparadza nokuda kwenyu, uye hazvizokuparadzirii zvibereko zvenyika, uyewo muzambiringa uri mumunda hauzoregi kukuberekerai zvibereko,” Jehovha wemauto adaro.
12  “Marudzi ose achati muri vanhu vanofara, nokuti imi muchava nyika inofadza,” Jehovha wemauto adaro.
13  “Mashoko enyu ave aine simba kwandiri,” Jehovha adaro. Asi imi makati: “Takatauriranei pamusoro penyu?”
14  “Makati, ‘Kushumira Mwari hakubatsiri. Zviri kutibatsirei zvatakaramba tichichengeta zvatinosungirwa kuti timuitire, uye zvatakafamba takasuruvara nokuda kwaJehovha wemauto?
15  Panguva ino tiri kuti vanhu vanozvikudza vanofara. Uyewo, vanoita zvakaipa vakavakwa. Vakaedzawo Mwari uye vanoramba vasingarangwi.’”
16  Panguva iyoyo vaya vaitya Jehovha vakataurirana, mumwe nomumwe neshamwari yake, Jehovha akaramba akateerera uye achinzwa. Bhuku rokuyeuchidza rakatanga kunyorwa pamberi pake nokuda kwevaya vanotya Jehovha nevaya vanofunga nezvezita rake.
17  “Vachava vangu,” Jehovha wemauto adaro, “pazuva randichaita kuti pave nepfuma chaiyo. Ndichavanzwira tsitsi, sezvinoita murume anonzwira nyasha mwanakomana wake anomushandira.
18  Muchaonazve kusiyana kwomunhu akarurama nomunhu akaipa, kwouya anoshumira Mwari nouya asina kumushumira.”
