10  Zvino Ahabhi akanga aine vanakomana makumi manomwe muSamariya. Naizvozvo Jehu akanyora tsamba, akadzitumira kuSamariya kumachinda okuJezreeri, varume vakuru nevatarisiri vevana vaAhabhi, achiti:
2  “Zvino panguva inosvika tsamba ino kwamuri, zvamuine vanakomana vashe wenyu, uye zvamuine ngoro dzehondo nemabhiza neguta rakavakirirwa, nezvombo,
3  munofanira kuona kuti pavanakomana vashe wenyu ndoupi akanaka uye akarurama kupfuura vamwe, mumugadze pachigaro choumambo chababa vake. Ibvai marwira imba yashe wenyu.”
4  Zvino ivo vakatya kwazvo, vakatanga kuti: “Tarirai! Madzimambo maviri haana kumira pamberi pake, isu tichamira seiko?”
5  Naizvozvo munhu aitarisira imba neaitarisira guta nevarume vakuru nevatarisiri vevana vacho vakatumira shoko kuna Jehu vachiti: “Tiri vashandi venyu, uye tichaita zvose zvamunotiudza. Hatisi kuzogadza chero munhu upi zvake kuti ave mambo. Itai zvakakunakirai.”
6  Naizvozvo akavanyorera tsamba yechipiri, achiti: “Kana muri kurutivi rwangu, uye muri kuteerera inzwi rangu, torai misoro yevarume, ivo vanakomana vashe wenyu, muuye kwandiri kuJezreeri mangwana panguva ino.” Zvino vanakomana vamambo, ivo varume makumi manomwe, vaiva pamwe chete nevarume vanokudzwa veguta vakanga vachivachengeta.
7  Tsamba yacho payakangosvika kwavari, vakatora vanakomana vamambo vakavauraya, varume makumi manomwe, vachibva vaisa misoro yavo mutswanda, vakaitumira kwaaiva kuJezreeri.
8  Nhume yacho yakabva yasvika, ikamuudza kuti: “Vauya nemisoro yevanakomana vamambo.” Naizvozvo akati: “Iitei mirwi miviri panopindwa napo pagedhi kusvikira mangwanani.”
9  Zvino ava mangwanani iye akabuda. Akabva amira akati kuvanhu vose: “Makarurama. Ini ndakamukira ishe wangu ndikamuuraya; asi ndiani akauraya ava vose?
10  Saka zivai kuti hakuna kana chinhu chimwe chete pane zvakataurwa naJehovha chisingazoitiki, zviya zvakataurwa naJehovha pamusoro peimba yaAhabhi; uye Jehovha aita zvaakataura achishandisa mushumiri wake Eriya.”
11  Jehu akaurayawo vose vakanga vasara veimba yaAhabhi muJezreeri nevarume vake vose vaikudzwa nevaaizivana navo nevapristi vake, kusvikira asisina kumusiyira kana mumwe chete akapona.
12  Zvino akasimuka, akaenda kuSamariya. Imba yokusungira makwai yevafudzi yaiva panzira pacho.
13  Jehu akasangana nehama dzaAhaziya mambo waJudha. Paakati kwavari, “Ndimi vanaani?” ivo vakabva vati: “Tiri hama dzaAhaziya, uye tiri kuenda kunobvunza kana vanakomana vamambo nevanakomana vavahosi vachifara.”
14  Akabva ati: “Vabatei vari vapenyu!” Naizvozvo vakavabata vari vapenyu, vakavaurayira pamugodhi wemvura weimba yokusungira makwai, varume makumi mana nevaviri, uye haana kusiya kana mumwe chete wavo.
15  Zvaakanga achienda achibva ipapo, akasangana naJehonadhabhi mwanakomana waRekabhi achiuya kuzosangana naye. Paakamukwazisa, iyewo akati kwaari: “Mwoyo wako wakarurama kwandiri here, sezvakaita mwoyo wangu kumwoyo wako?” Jehonadhabhi akati: “Wakarurama.” “Kana zvakadaro, ndibate ruoko.” Naizvozvo akamubata ruoko. Ipapo akamukwidza mungoro maaiva.
16  Akabva ati: “Handei unoona kusashivirira kwandinoita kukwikwidzana naJehovha.” Zvino Jehonadhabhi akaendwa naye ari mungoro yehondo yaJehu.
17  Iye akazosvika kuSamariya. Zvino akauraya vose vakanga vasara veimba yaAhabhi vaiva muSamariya, kusvikira avatsakatisa, maererano neshoko raJehovha raakanga ataura kuna Eriya.
18  Uyezve, Jehu akaunganidza vanhu vose akati kwavari: “Ahabhi akanamata Bhaari zvishoma. Asi Jehu achamunamata kwazvo.
19  Naizvozvo shevedzai vaprofita vose vaBhaari, vanamati vake vose nevapristi vake vose vauye kwandiri. Ngaparege kushayikwa kunyange mumwe chete, nokuti ndinoda kubayira chibayiro chikuru kuna Bhaari. Munhu achashayikwa haazorambi achirarama.” Asi Jehu akaita nokunyengera, kuti aparadze vanamati vaBhaari.
20  Jehu akati: “Tsaurirai Bhaari musangano mukuru.” Naizvozvo vakazivisa nezvawo.
21  Pashure paizvozvo Jehu akatuma shoko pakati pevaIsraeri vose, zvokuti vanamati vose vaBhaari vakauya. Hakuna kunyange nomumwe chete asina kuuya. Vakaramba vachipinda muimba yaBhaari, imba yaBhaari ikazara kubvira kumucheto kusvikira kumucheto.
22  Akabva ati kumunhu aitarisira nzvimbo inochengeterwa nguo: “Budisa nguo dzevanamati vose vaBhaari.” Naizvozvo akavabudisira zvipfeko zvacho.
23  Jehu naJehonadhabhi mwanakomana waRekabhi vakabva vapinda muimba yaBhaari. Zvino akati kuvanamati vaBhaari: “Nyatsotsvakai, muone kuti hapana mumwe wevanamati vaJehovha ari muno nemi, kunze kwevanamati vaBhaari chete.”
24  Vakazopinda kuti vape zvibayiro nezvinopiwa zvinopiswa, uye Jehu akamisa varume makumi masere vaaiva navo panze akati: “Kana mumwe munhu pavanhu vandiri kuisa mumaoko enyu akapukunyuka, mweya wake uchatsiviwa nomweya weanomurega achipukunyuka.”
25  Zvino paakanga angopedza kupa chinopiwa chinopiswa, Jehu akabva ati kuvamhanyi nevabatsiri vacho: “Pindai muvauraye! Musarega kunyange mumwe chete achibuda.” Vamhanyi nevabatsiri vacho vakatanga kuvauraya nomuromo webakatwa, vachivakanda kunze, vakaramba vachienda kusvikira kuguta reimba yaBhaari.
26  Vakabva vabudisa shongwe tsvene dzeimba yaBhaari, vakadzipisa.
27  Vakaputsawo shongwe tsvene yaBhaari, vakaputsa imba yaBhaari, uye vakaiita chimbudzi kusvikira nhasi.
28  Naizvozvo Jehu akatsakatisa Bhaari pakati paIsraeri.
29  Kungoti Jehu haana kurega kutevera zvivi zvaJerobhoamu mwanakomana waNebhati, zvaakatadzisa Israeri nazvo, idzo mhuru dzendarama dzaiva imwe kuBheteri uye imwe kuDhani.
30  Naizvozvo Jehovha akati kuna Jehu: “Nokuti wakaita zvakanaka nokuita zvakarurama pamberi pangu, uye kuti wakaitira imba yaAhabhi maererano nezvose zvakanga zviri mumwoyo mangu, vanakomana vachagara pachigaro choumambo chaIsraeri nokuda kwako kusvikira kuchizvarwa chechina.”
31  Asi Jehu haana kuchenjerera kufamba mumutemo waJehovha Mwari waIsraeri nomwoyo wake wose. Haana kurega zvivi zvaJerobhoamu zvaakatadzisa Israeri nazvo.
32  Mumazuva iwayo Jehovha akatanga kuparadza vaIsraeri zvishoma nezvishoma; uye Hazaeri akaramba achivauraya munharaunda yose yaIsraeri,
33  kubvira kuJodhani nechokumabvazuva, nyika yose yeGiriyedhi, vaGadhi vaRubheni vaManase, kubvira kuAroeri, riri pedyo nomupata une rukova weAnoni, iyo Giriyedhi neBhashani.
34  Mamwe mabasa ose aJehu nezvose zvaakaita nokuva nesimba kwake kwose, hazvina kunyorwa here mubhuku remabasa emazuva emadzimambo aIsraeri?
35  Jehu akazorara nemadzitateguru ake, vakamuviga muSamariya; uye mwanakomana wake Jehoahazi akatanga kutonga panzvimbo pake.
36  Mazuva aJehu aakatonga Israeri ari muSamariya aiva makore makumi maviri nemasere.
4  Zvino kwaiva nomumwe mukadzi pamadzimai evanakomana vevaprofita akachemera Erisha, achiti: “Mushandi wenyu, iye murume wangu, akafa; uye imi munonyatsoziva kuti mushandi wenyu aitya Jehovha nguva dzose, zvino mukweretesi auya kuti atore vana vangu vaviri kuti vave varanda vake.”
2  Erisha akati kwaari: “Ndokuitireiko? Ndiudze; unei mumba?” Iye akati: “Mushandikadzi wenyu haana kana chaainacho mumba kunze kwechirongo chemafuta chine muromo muduku.”
3  Iye akabva ati: “Enda unokumbira midziyo kunze, kuvavakidzani vako vose, midziyo isina chinhu. Usakumbira mishoma.
4  Upinde mumba wovhara suo iwe nevanakomana vako muri mukati, udire mumidziyo yose iyi, inenge yazara uise parutivi.”
5  Naizvozvo akabva kwaari. Paakavhara suo iye nevanakomana vake vari mukati, ivo vaiuya nemidziyo yacho pedyo naye, iye achidira.
6  Zvino midziyo yacho payakanga yangozara, akati kune mumwe wevanakomana vake: “Uya nomumwe mudziyo pedyo neni.” Asi akati kwaari: “Hapasisina mumwe mudziyo.” Mafuta acho akabva agumawo.
7  Naizvozvo akapinda, akaudza munhu waMwari wechokwadi, iye akabva ati: “Enda utengese mafuta acho, uripe zvikwereti zvako, iwe nevanakomana vako murarame neanosara.”
8  Zvino rimwe zuva Erisha akapfuura nokuShunemi, kwaiva nomumwe mukadzi akanga akakurumbira, uye mukadzi wacho akatanga kumumanikidza kuti adye zvokudya. Kazhinji paaipfuura nepo, aitsaukira ikoko kuti adye zvokudya.
9  Akazoti kumurume wake: “Zvino tarirai, ndinonyatsoziva kuti uyu anogara achipfuura nepano munhu mutsvene waMwari.
10  Ndapota, ngatimuvakirei imba duku yepamusoro pedenga parusvingo, timuisire mubhedha netafura nechigaro nechigadziko cherambi imomo; uye nguva dzose paanouya kwatiri atsaukire imomo.”
11  Zvino rimwe zuva akaenda ikoko senguva dzose, akatsaukira muimba yepamusoro pedenga, akarara imomo.
12  Naizvozvo akati kuna Gehazi mushandi wake: “Shevedza mukadzi uya muShunemi.” Akamushevedza kuti amire pamberi pake.
13  Akabva ati kwaari: “Ndapota, iti kwaari, ‘Tarira wakazvinetsa kwazvo nokuda kwedu. Unoda kuitirwei? Pane chinhu chero chipi zvacho chandingataura kuna mambo kana kumukuru weuto nokuda kwako here?’” Iye akati: “Ndiri kugara pakati pevanhu vokwangu.”
14  Iye akati: “Saka, oitirwei?” Zvino Gehazi akati: “Chokwadi, haana mwanakomana, uye murume wake akwegura.”
15  Iye akabva ati: “Mushevedze.” Naizvozvo akamushevedza, mukadzi wacho akaramba akamira pasuo.
16  Zvino iye akati: “Panguva ino yakatarwa gore rinouya uchange wakagumbatira mwanakomana.” Asi akati: “Aiwa, tenzi wangu, haiwa munhu waMwari wechokwadi! Musarevera mushandikadzi wenyu nhema.”
17  Zvisinei, mukadzi wacho akava nepamuviri, akabereka mwanakomana panguva yakatarwa gore rakatevera racho, sezvaakanga audzwa naErisha.
18  Mwana wacho akaramba achikura, uye rimwe zuva akaenda kwaiva nababa vake nevakohwi sezvaaigara achiita.
19  Akaramba achiti kuna baba vake: “Musoro wangu, musoro wangu kani!” Ivo vakazoti kumushandi: “Mutakure uende naye kuna amai vake.”
20  Naizvozvo akamutakura akaenda naye kuna amai vake. Akaramba akagara pamakumbo avo kusvikira masikati, uye akazofa.
21  Vakabva vakwira, vakamuradzika pamubhedha womunhu waMwari wechokwadi, vakamuvharira imomo, vakabuda.
22  Zvino vakashevedza murume wavo vakati: “Ndapota, nditumirei mumwe wevashandi nembongoro hadzi imwe chete, ndimhanyire kumunhu waMwari wechokwadi ndidzoke.”
23  Asi iye akati: “Uri kuenderei kwaari nhasi? Hakusi kugara kwomwedzi kana sabata.” Zvisinei iye akati: “Hazvina mhosva.”
24  Naizvozvo akasungirira chigaro pambongoro hadzi akati kumushandi wake: “Ifambise urambe uchienda. Usandinonotsa kuenda kutoti kana ndakuudza saizvozvo.”
25  Akaenda, akasvika kumunhu waMwari wechokwadi kuGomo reKameri. Zvino munhu waMwari wechokwadi paakangomuona achiri kure, akabva ati kumushandi wake Gehazi: “Tarira! Mukadzi muShunemi ari uko uyo.
26  Zvino ndapota, mhanya umuchingure, uti kwaari, ‘Unofara here? Murume wako anofara here? Mwana anofara here?’” Mukadzi wacho akati: “Vanofara.”
27  Paakasvika kumunhu waMwari wechokwadi pagomo, akabva abata tsoka dzake. Gehazi akaswedera pedyo kuti amusundire kure, asi munhu waMwari wechokwadi akati: “Musiye, nokuti mweya wake une shungu mukati make; uye Jehovha andivanzira izvozvo, haana kundiudza.”
28  Zvino iye akati: “Ndakakumbira mwanakomana nokunashe wangu here? Handina here kuti, ‘Musaita kuti ndive netariro yenhema’?”
29  Iye akabva ati kuna Gehazi: “Zvisunge muchiuno, utore mudonzvo wangu uuise muruoko rwako uende. Kana ukasangana nomunhu, usamukwazisa; kana munhu akakukwazisa, usamupindura. Unofanira kunoisa mudonzvo wangu pachiso chomukomana wacho.”
30  Mai vomukomana wacho vakati: “NaJehovha mupenyu uye nomweya wenyu mupenyu, handisi kuzokusiyai.” Naizvozvo iye akasimuka akaenda naye.
31  Gehazi akaenda mberi kwavo, akanoisa mudonzvo pachiso chomukomana wacho, asi kwakanga kusina inzwi kana kuteerera. Naizvozvo akadzoka kuzosangana naye akamuudza kuti: “Mukomana wacho haana kumuka.”
32  Erisha akazopinda mumba, akawana mukomana wacho akafa, akaradzikwa pamubhedha wake.
33  Akabva apinda, akavhara suo vaviri vacho vari mukati, akatanga kunyengetera kuna Jehovha.
34  Akazokwira pamubhedha, akarara pamusoro pomwana akaisa muromo wake pamuromo wake nemaziso ake pamaziso ake nezvanza zvake pazvanza zvake, akaramba akatsivama pamusoro pake, nyama yomwana ikatanga kudziya zvishoma nezvishoma.
35  Akabva atanga kufambazve mumba macho, akafamba achienda uku uye akafamba achienda uko, achibva azokwira pamubhedha, akatsivama pamusoro pake. Mukomana akahotsira kanomwe, mukomana wacho achibva azosvinura.
36  Zvino akashevedza Gehazi akati: “Shevedza mukadzi uyu muShunemi.” Naizvozvo akamushevedza, akapinda maaiva. Akabva ati: “Simudza mwanakomana wako.”
37  Iye akapinda, akawira patsoka dzake, akamukotamira, achibva azosimudza mwanakomana wake, akabuda.
38  Erisha akadzokera kuGirigari, uye munyika macho maiva nenzara. Vanakomana vevaprofita zvavakanga vakagara pamberi pake, kwapera nguva yakati, iye akati kumushandi wake: “Isa hari huru yokubikira pamoto, ubikire vanakomana vevaprofita zvokudya.”
39  Naizvozvo mumwe akaenda kusango kuti anotanha mamaro, akawana muti womusango unotandira, akatanha mapudzi omusango pauri, akazadza nguo yake akabva auya, akaachekerera muhari yezvokudya, nokuti vakanga vasingaazivi.
40  Gare gare vakaapakurira varume vacho kuti vadye. Pavakangodya zvokudya zvacho, vakashevedzera vakatanga kuti: “Haiwa munhu waMwari wechokwadi, muhari mune rufu.” Havana kukwanisa kuzvidya.
41  Naizvozvo akati: “Saka torai furawa.” Pashure pokuikanda muhari, akati: “Pakurirai vanhu vadye.” Zvino muhari makanga musisina chinhu chinokuvadza.
42  Zvino mumwe murume akabva kuBhaari-sharisha, akauya kumunhu waMwari wechokwadi nezvokudya zvezvibereko zvokutanga, zvingwa zvebhari makumi maviri, nezviyo zvitsva zvaiva muhomwe yake yezvokudya. Akabva ati: “Ipa vanhu kuti vadye.”
43  Asi mushandi wake akati: “Ndingaisa sei izvi pamberi pevarume zana?” Iye akati: “Ipa vanhu kuti vadye, nokuti zvanzi naJehovha, ‘Vachadya pakasara zvimwe.’”
44  Akazviisa pamberi pavo, vakadya, vakasiya zvimwe maererano neshoko raJehovha.
11  Zvino Atariya amai vaAhaziya vakaona kuti mwanakomana wavo akanga afa. Naizvozvo vakasimuka, vakaparadza vana vose voumambo.
2  Zvisinei Jehoshebha mwanasikana waMambo Jehoramu, hanzvadzi yaAhaziya, akatora Jehoashi mwanakomana waAhaziya, akamuba pakati pevanakomana vamambo vaizourayiwa, iye nomukadzi aimurera, akavaisa muimba yokurara yomukati, vakaramba vakamuvanza kuna Atariya, uye haana kuurayiwa.
3  Akaramba ainaye paimba yaJehovha akavanda kwemakore matanhatu, Atariya paakanga achitonga nyika.
4  Zvino mugore rechinomwe Jehoyadha akatuma shoko, akatora vakuru vemazana vevarindi veKariya nevevamhanyi, akavaunza kwaaiva kuimba yaJehovha, akaita sungano navo, akaita kuti vapike vari paimba yaJehovha, achibva azovaratidza mwanakomana wamambo.
5  Akavarayira achiti: “Izvi ndizvo zvamuchaita: Chikamu chenyu chimwe chete pazvikamu zvitatu chichauya pasabata, chizonyatsorinda imba yamambo;
6  uye chimwe chete pazvikamu zvitatu chichava paGedhi reNheyo, uye chimwe chikamu pazvikamu zvitatu chichava pagedhi riri shure kwevamhanyi; munofanira kunyatsorinda imba yacho muchichinjana.
7  Pane mapoka enyu maviri anofanira kuuya ose pasabata, uye anofanira kunyatsorinda imba yaJehovha nokuda kwamambo.
8  Munofanira kukomba mambo, mumwe nomumwe aine zvombo zvake muruoko rwake; uye chero munhu upi zvake anopinda pakati pemitsara achaurayiwa. Rambai muina mambo paanobuda nepaanopinda.”
9  Zvino vakuru vemazana vakaita maererano nezvose zvakanga zvarayirwa nomupristi Jehoyadha. Naizvozvo mumwe nomumwe akatora varume vake vaiuya pasabata, pamwe chete nevaya vaibuda pasabata, vakabva vapinda maiva nomupristi Jehoyadha.
10  Zvino mupristi akapa vakuru vemazana mapfumo nenhoo dzeraundi dzaiva dzaMambo Dhavhidhi, dzaiva muimba yaJehovha.
11  Vamhanyi vakaramba vakamira, mumwe nomumwe aine zvombo zvake muruoko rwake, kubvira kurutivi rworudyi rweimba kusvikira kurutivi rworuboshwe rweimba, pedyo neatari uye pedyo neimba, kumativi ose vari pedyo namambo.
12  Akabva abudisa mwanakomana wamambo, akaisa korona neChipupuriro paari; naizvozvo vakamugadza kuti ave mambo, vakamuzodza. Vakatanga kuombera vakati: “Mambo ngaararame!”
13  Atariya paakanzwa mheremhere yevanhu vaimhanya, akabva aenda kwaiva nevanhu kuimba yaJehovha.
14  Akatarira, akabva aona mambo amire pedyo nembiru maererano netsika yacho, vakuru nevaridzi vemabhosvo vari pedyo namambo, vanhu vose vomunyika yacho vachifara, vachiridza mabhosvo. Atariya akabva abvarura nguo dzake akatanga kushevedzera achiti: “Ndamukirwa! Ndamukirwa!”
15  Asi mupristi Jehoyadha akarayira vakuru vemazana, vakagadzwa veuto rehondo, akati kwavari: “Mubvisei pakati pemitsara, uye ani naani anomutevera, ngaaurayiwe nebakatwa!” Nokuti mupristi akanga ati: “Musamurega achiurayirwa muimba yaJehovha.”
16  Naizvozvo vakamubata, akaenda nenzira yokwaipindwa nako nemabhiza kweimba yamambo, akaurayirwa ikoko.
17  Jehoyadha akabva aita sungano pakati paJehovha namambo nevanhu, kuti vave vanhu vaJehovha; uyewo pakati pamambo nevanhu.
18  Pashure paizvozvo, vanhu vose vomunyika yacho vakaenda kuimba yaBhaari, vakaputsa atari dzake; uye vakanyatsoputsa mifananidzo yake, vakaurayira Metani mupristi waBhaari pamberi peatari dzacho. Zvino mupristi akagadza vatariri veimba yaJehovha.
19  Akatorawo vakuru vemazana nevarindi veKariya nevamhanyi nevanhu vose vomunyika yacho, kuti vabvise mambo muimba yaJehovha; uye vakazoenda nenzira yokugedhi revamhanyi inoenda kuimba yamambo; uye iye akagara pachigaro chemadzimambo.
20  Vanhu vose vomunyika yacho vakaramba vachifara; uye guta harina kuva nechainetsa, uye vakanga vaurayira Atariya paimba yamambo nebakatwa.
21  Jehoashi akanga aine makore manomwe paakatanga kutonga.
8  Zvino Erisha akanga ataura nomukadzi aiva nomwanakomana waakanga amutsa, achiti: “Simuka uende, iwe neimba yako, unogara uri mutorwa chero kupi kwaungagara; nokuti Jehovha arayira kuti pave nenzara, uyewo, iyo ichauya panyika kwemakore manomwe.”
2  Naizvozvo mukadzi wacho akasimuka, akaita maererano neshoko romunhu waMwari wechokwadi, akaenda, iye neimba yake, akanogara ari mutorwa munyika yevaFiristiya kwemakore manomwe.
3  Zvino pakapera makore manomwe, mukadzi wacho akadzoka achibva kunyika yevaFiristiya, akaenda kunochemera imba yake nomunda wake kuna mambo.
4  Zvino mambo akanga achitaura naGehazi mushandi womunhu waMwari wechokwadi, achiti: “Ndapota, ndirondedzerere zvinhu zvikuru zvose zvakaitwa naErisha.”
5  Zvino zvaakanga achirondedzera kuna mambo kumutsa kwaakanga aita munhu akafa, mukadzi aiva nomwanakomana waakanga amutsa akanga achichemera imba yake nomunda wake kuna mambo. Gehazi akabva ati: “Ishe wangu mambo, uyu ndiye mukadzi wacho, uye uyu ndiye mwanakomana wake akamutswa naErisha.”
6  Mambo akabva abvunza mukadzi wacho, iye akarondedzera kwaari nyaya yacho. Mambo akabva amupa rimwe jinda, achiti: “Dzorera zvinhu zvake zvose nezvibereko zvose zvomunda, kubvira pazuva raakabva munyika kusvikira iko zvino.”
7  Zvino Erisha akasvika kuDhamasiko; uye Bheni-hadhadhi mambo weSiriya akanga achirwara. Naizvozvo iye akaudzwa kuti: “Munhu waMwari wechokwadi asvika kuno.”
8  Mambo akati kuna Hazaeri: “Enda nechipo chiri muruoko rwako, unosangana nomunhu waMwari wechokwadi, ubvunze Jehovha uchishandisa iye, uchiti: ‘Ndichapora here pakurwara uku?’”
9  Naizvozvo Hazaeri akaenda kunosangana naye, akaenda aine chipo muruoko rwake, zvinhu zvakanaka zveDhamasiko zvemarudzi ose, mutoro wengamera makumi mana, akasvika, akamira pamberi pake akati: “Mwanakomana wenyu Bheni-hadhadhi, mambo weSiriya, andituma kwamuri, achiti: ‘Ndichapora here pakurwara uku?’”
10  Erisha akabva ati kwaari: “Enda unoti kwaari, ‘Chokwadi uchapora,’ asi Jehovha andiratidza kuti chokwadi achafa.”
11  Akaramba akamutarira, akaramba akadaro kusvikira ava kunyara. Munhu waMwari wechokwadi akabva atanga kusvimha misodzi.
12  Hazaeri akati: “Ishe wangu ari kuchemei?” Iye akati: “Nokuti ndinonyatsoziva zvinokuvadza zvauchaitira vanakomana vaIsraeri. Uchapisa maguta avo akavakirirwa, uchauraya nebakatwa varume vavo vakasarudzwa, uchaputsa-putsa vana vavo, uye uchatumbura vakadzi vavo vane pamuviri.”
13  Hazaeri akabva ati: “Mushandi wenyu chiiko, imbwawo zvayo, zvokuti angaita chinhu chikuru chakadaro?” Asi Erisha akati: “Jehovha andiratidza kuti iwe uchava mambo weSiriya.”
14  Pashure paizvozvo akabva kuna Erisha, akasvika kunashe wake, uyo akabva ati kwaari: “Erisha ati chii kwauri?” Iye akati: “Ati kwandiri, ‘Chokwadi muchapora.’”
15  Zvino pazuva rakatevera iye akatora jira rokufukidzisa, akarinyika mumvura, akaritambanudzira pachiso chake, zvokuti iye akafa. Hazaeri akatanga kutonga panzvimbo pake.
16  Zvino mugore rechishanu raJehoramu mwanakomana waAhabhi mambo waIsraeri, Jehoshafati paaiva mambo waJudha, Jehoramu mwanakomana waJehoshafati mambo waJudha akava mambo.
17  Akanga aine makore makumi matatu nemaviri paakava mambo, uye akatonga kwemakore masere ari muJerusarema.
18  Akafamba nenzira yemadzimambo aIsraeri, sezvakanga zvaitwa nevaya veimba yaAhabhi; nokuti mwanasikana waAhabhi ndiye akava mudzimai wake, uye akaramba achiita zvakaipa pamberi paJehovha.
19  Asi Jehovha haana kuda kuparadza Judha nokuda kwomushumiri wake Dhavhidhi, sezvaakanga amupikira kuti aizopa iye nevanakomana vake rambi nguva dzose.
20  Mumazuva ake Edhomu yakamukira Judha, vakabva vagadza mambo kuti avatonge.
21  Naizvozvo Jehoramu akaenda kuZairi, uyewo aiva nengoro dzose. Zvino iye akamuka usiku, akarwisa vaEdhomu vakanga vakamupoteredza nevakuru vengoro; uye vanhu vakatizira kumatende avo.
22  Asi Edhomu yakaramba ichimukira Judha kusvikira nhasi. Ribna yakabva yatanga kumukirawo panguva iyoyo.
23  Mamwe mabasa ose aJehoramu nezvose zvaakaita, hazvina kunyorwa here mubhuku remabasa emazuva emadzimambo aJudha?
24  Jehoramu akazorara nemadzitateguru ake, akavigwa pamwe nemadzitateguru ake muGuta raDhavhidhi. Mwanakomana wake Ahaziya akatanga kutonga panzvimbo pake.
25  Mugore rechigumi nemaviri raJehoramu mwanakomana waAhabhi mambo waIsraeri, Ahaziya mwanakomana waJehoramu mambo waJudha akava mambo.
26  Ahaziya akanga aine makore makumi maviri nemaviri paakatanga kutonga, uye akatonga kwegore rimwe chete ari muJerusarema. Amai vake vainzi Atariya muzukuru waOmri mambo waIsraeri.
27  Iye akafamba nenzira yeimba yaAhabhi, akaramba achiita zvakaipa pamberi paJehovha, sezvaiita imba yaAhabhi, nokuti aiva hama yeimba yaAhabhi zvaakanga akaroora ikoko.
28  Naizvozvo akaenda naJehoramu mwanakomana waAhabhi kunorwa naHazaeri mambo weSiriya kuRamoti-giriyedhi, asi vaSiriya vakakuvadza Jehoramu.
29  Naizvozvo mambo Jehoramu akadzoka kuJezreeri kuti arapwe maronda aakakuvadzwa nevaSiriya kuRama paakarwa naHazaeri mambo weSiriya. Ahaziya mwanakomana waJehoramu mambo waJudha akaenda kuti anoona Jehoramu mwanakomana waAhabhi kuJezreeri, nokuti akanga achirwara.
16  Mugore rechigumi nemanomwe raPeka mwanakomana waRemariya, Ahazi mwanakomana waJotamu mambo waJudha akava mambo.
2  Ahazi akanga aine makore makumi maviri paakatanga kutonga, uye akatonga kwemakore gumi nematanhatu ari muJerusarema; uye haana kuita zvakarurama pamberi paJehovha Mwari wake sezvakaitwa natateguru vake Dhavhidhi.
3  Akafamba nenzira yemadzimambo aIsraeri, akapinzawo mwanakomana wake mumoto, maererano nezvinhu zvinosemesa zvemarudzi akanga adzingwa naJehovha nokuda kwevanakomana vaIsraeri.
4  Akaramba achibayira zvibayiro uye achikwidzira utsi hwezvibayiro panzvimbo dzakakwirira nepazvikomo nepasi pemiti yose yakasvibirira.
5  Panguva iyoyo Rezini mambo weSiriya naPeka mwanakomana waRemariya mambo waIsraeri vakauya kuzorwisa Jerusarema, vakakomba Ahazi, asi havana kukwanisa kurwa.
6  Panguva iyoyo Rezini mambo weSiriya akadzorera Erati kuEdhomu, achibva abudisa vaJudha muErati; uye vaEdhomu vakapinda muErati, vakaramba vachigara imomo kusvikira nhasi.
7  Naizvozvo Ahazi akatuma nhume kuna Tigrati-pireseri mambo weAsiriya achiti: “Ndiri muranda wenyu nomwanakomana wenyu. Uyai mundiponese muchanza chamambo weSiriya nomuchanza chamambo waIsraeri, vari kundimukira.”
8  Naizvozvo Ahazi akatora sirivha nendarama yaiva muimba yaJehovha nomunzvimbo dzaichengeterwa pfuma yeimba yamambo, akatumira mambo weAsiriya chipo.
9  Mambo weAsiriya akabva amuteerera uye mambo weAsiriya akaenda kuDhamasiko akaritora, akatapa vanhu varo, akavaendesa kuKiri, uye akauraya Rezini.
10  Mambo Ahazi akabva aenda kunosangana naTigrati-pireseri mambo weAsiriya kuDhamasiko, akaona atari yaiva muDhamasiko. Naizvozvo Mambo Ahazi akatumira mupristi Urija mufananidzo weatari yacho nemagadzirirwo ayakanga yakaitwa.
11  Mupristi Urija akavaka atari yacho. Mupristi Urija akaigadzira maererano nezvose zvakanga zvatumirwa naMambo Ahazi kubva kuDhamasiko, munguva iyo Mambo Ahazi akanga asati adzoka kubva kuDhamasiko.
12  Mambo paakauya achibva kuDhamasiko, mambo akaona atari yacho; uye mambo akaswedera pedyo neatari yacho, akapira zvinopiwa pairi.
13  Akaramba achiita kuti zvinopiwa zvake zvinopiswa nezvinopiwa zvake zvezviyo zvipfungaire, akadurura chinopiwa chake chinonwiwa, akasasa ropa rezvibayiro zvake zvokugoverana paatari yacho.
14  Zvino akabvisa atari yemhangura yaiva pamberi paJehovha, pamberi peimba, pakati peatari yake neimba yaJehovha, akaiisa kurutivi rwokuchamhembe rweatari yake.
15  Mambo Ahazi akarayira mupristi Urija achiti: “Ita kuti chibayiro chinopiswa chemangwanani chipfungairire paatari huru, nechinopiwa chezviyo chemanheru nechinopiwa chinopiswa chamambo nechinopiwa chake chezviyo nechinopiwa chinopiswa chevanhu vose vomunyika yacho nechinopiwa chavo chezviyo nezvinopiwa zvavo zvinonwiwa; uye usase ropa rose rechinopiwa chinopiswa neropa rose rechibayiro pairi. Asi atari yemhangura ichava chinhu chandichafunga nezvacho.”
16  Mupristi Urija akaita maererano nezvose zvakanga zvarayirwa naMambo Ahazi.
17  Mambo Ahazi akacheka-chekawo marata omumativi ezvingoro, akabvisa mabheseni pazviri; uye akabvisa dziva panzombe dzemhangura dzakanga dziri pasi paro, akabva ariisa panzvimbo yakanga yakarongwa matombo.
18  Akabvisa nzvimbo yakanga yakafukidzwa yesabata yavakanga vavaka muimba yacho uye paipinda namambo pokunze muimba yaJehovha nokuda kwamambo weAsiriya.
19  Mamwe mabasa ose aAhazi, nezvaakaita, hazvina kunyorwa here mubhuku remabasa emazuva emadzimambo aJudha?
20  Ahazi akazorara nemadzitateguru ake, akavigwa pamwe chete nemadzitateguru ake muGuta raDhavhidhi; uye mwanakomana wake Hezekiya akatanga kutonga panzvimbo pake.
18  Zvino mugore rechitatu raHoshea mwanakomana waEraa mambo waIsraeri, Hezekiya mwanakomana waAhazi mambo waJudha akava mambo.
2  Akanga aine makore makumi maviri nemashanu paakatanga kutonga, uye akatonga kwemakore makumi maviri nemapfumbamwe ari muJerusarema. Amai vake vainzi Abhi mwanasikana waZekariya.
3  Akaramba achiita zvakarurama pamberi paJehovha, maererano nezvose zvakanga zvaitwa natateguru vake Dhavhidhi.
4  Ndiye akabvisa nzvimbo dzakakwirira, akaputsa-putsa shongwe tsvene, akatema danda dzvene, akaputsa-putsa nyoka yemhangura yakanga yagadzirwa naMosesi; nokuti kusvikira kumazuva iwayo vanakomana vaIsraeri vakanga vachingoikwidzira utsi hwezvibayiro, uye yaimbonzi chifananidzo chenyoka yemhangura.
5  Akavimba naJehovha Mwari waIsraeri; uye hakuna kana nomumwe akamutevera akaita saiye pamadzimambo ose aJudha, kunyange pane aya akanga amutangira.
6  Akaramba akanamatira kuna Jehovha. Haana kutsauka pakumutevera, asi akaramba achichengeta mirayiro yake yakanga yarayirwa Mosesi naJehovha.
7  Jehovha akava naye. Kwose kwaaienda, aiita nokungwara; uye akapandukira mambo weAsiriya, akarega kumushandira.
8  Ndiye akauraya vaFiristiya kusvikira kuGaza nenharaunda dzaro, kubvira kushongwe yevarindi kusvikira kuguta rakavakirirwa.
9  Zvino mugore rechina raMambo Hezekiya, kureva gore rechinomwe raHoshea mwanakomana waEraa mambo waIsraeri, Sharimaneseri mambo weAsiriya akauya kuzorwisa Samariya, akatanga kurikomba.
10  Vakaritora pakupera kwemakore matatu; mugore rechitanhatu raHezekiya, kureva gore rechipfumbamwe raHoshea mambo waIsraeri, Samariya rakatorwa.
11  Pashure paizvozvo mambo weAsiriya akatapa vaIsraeri, akavaendesa kuAsiriya, akaita kuti vagare muHeira nomuHabhori parwizi rwaGozani uye mumaguta evaMedhiya,
12  nokuti vakanga vasina kuteerera inzwi raJehovha Mwari wavo, asi vakaramba vachidarika sungano yake, kunyange zvose izvo Mosesi mushumiri waJehovha akanga arayira. Havana kuzviteerera kana kuzviita.
13  Zvino mugore rechigumi nemana raMambo Hezekiya, Saniheribhi mambo weAsiriya akauya kuzorwisa maguta ose akanga akavakirirwa aJudha, akaatora.
14  Naizvozvo Hezekiya mambo waJudha akatuma shoko kuna mambo weAsiriya kuRakishi, achiti: “Ndakatadza. Regai kundirwisa. Ndichaita chero chinhu chipi zvacho chamunganditemera.” Naizvozvo mambo weAsiriya akatemera Hezekiya mambo waJudha matarenda esirivha mazana matatu nematarenda endarama makumi matatu.
15  Naizvozvo Hezekiya akamupa sirivha yose yakanga iri muimba yaJehovha nemaichengeterwa pfuma yeimba yamambo.
16  Panguva iyoyo Hezekiya akabvisa masuo nemagwatidziro zvetemberi yaJehovha zvakanga zvafukidzwa naHezekiya mambo waJudha, akabva apa mambo weAsiriya ndarama yacho.
17  Mambo weAsiriya akatuma Tatani naRabhisarisi naRabhisheki kuti vabve kuRakishi vaine uto guru rehondo, vaende kuna Mambo Hezekiya kuJerusarema, kuti vaende, vasvike kuJerusarema. Naizvozvo vakaenda vakasvika, vakamira pamugero wedziva rokumusoro, riri pamugwagwa mukuru wokumunda womugezi wenguo.
18  Vakatanga kushevedzera kuna mambo, asi Eriyakimu mwanakomana waHirikiya, aitarisira imba yacho, naShebhina munyori naJoa mwanakomana waAsafi munyori wezvaiitika vakabuda, vakaenda kwavaiva.
19  Naizvozvo Rabhisheki akati kwavari: “Ndapota, itii kuna Hezekiya, ‘Zvanzi namambo mukuru, mambo weAsiriya: “Chii chaunovimba nacho?
20  Iwe wakati (asi zvinongova zvinhu zviri kutaurwa), ‘Kune zano nesimba zvokurwa.’ Zvino unovimba naani, zvawakandipandukira?
21  Zvino tarira! unovimba nokutsigira kwetsanga iyi yakapwanyika, iyo Ijipiti, inoti kana munhu akazvitsigisa nayo inopinda muchanza chake yochibaya. Ndizvo zvakaita Farao mambo weIjipiti kuna vose vaya vanovimba naye.
22  Kana mukati kwandiri, ‘Tinovimba naJehovha Mwari wedu,’ haasi iye ane nzvimbo dzakakwirira uye ane atari dzakabviswa naHezekiya here, achiti kuna Judha neJerusarema, ‘Kotamirai pamberi peatari iyi iri muJerusarema’?”’
23  Saka ndapota, bhejerana naishe wangu mambo weAsiriya, uye rega ndikupe mabhiza zviuru zviviri kuti ndione kana iwe uchikwanisa kuisa vatasvi paari.
24  Saka ungadzosa sei gavhuna mumwe chete pavashandi vaduku vaishe wangu, asi iwe uchivimba neIjipiti kuti uwane ngoro nevatasvi vemabhiza?
25  Zvino ini ndauya kuzorwa nenzvimbo ino kuti ndiiparadze ndisina kubvumirwa naJehovha here? Jehovha akati kwandiri, ‘Enda unorwisa nyika iyi, uiparadze.’”
26  Zvino Eriyakimu mwanakomana waHirikiya naShebhina naJoa vakati kuna Rabhisheki: “Tapota, taurai henyu nevashandi venyu nomutauro wechiSiriya, nokuti tinonzwa; musataura nesu nomutauro wevaJudha vanhu vari parusvingo vachinzwa.”
27  Asi Rabhisheki akati kwavari: “Ishe wangu andituma kuna ishe wenyu uye kwamuri kuti nditaure mashoko aya here? Haana kundituma kuvanhu vagere parusvingo, kuti vadye tsvina yavo nokunwa weti yavo pamwe chete nemi here?”
28  Zvino Rabhisheki akaramba akamira, akashevedzera nenzwi guru nomutauro wevaJudha; uye akataura kuti: “Inzwai shoko ramambo mukuru, iye mambo weAsiriya.
29  Zvanzi namambo, ‘Hezekiya ngaarege kukunyengerai, nokuti haakwanisi kukununurai muruoko rwangu.
30  Hezekiya ngaarege kuita kuti muvimbe naJehovha, achiti: “Chokwadi Jehovha achatinunura, uye guta rino harisi kuzoiswa muruoko rwamambo weAsiriya.”
31  Musateerera Hezekiya; nokuti zvanzi namambo weAsiriya: “Yananai neni, muuye kwandiri, mumwe nomumwe adye muzambiringa wake, mumwe nomumwe adye muonde wake uye mumwe nomumwe anwe mvura yomumugodhi wake,
32  kusvikira ndauya ndokuendesai kunyika yakaita senyika yenyu, nyika ine zviyo newaini itsva, nyika ine zvokudya neminda yemizambiringa, nyika yemiti yemiorivhi yemafuta nouchi; murambe muri vapenyu kuti murege kufa. Musateerera Hezekiya, nokuti anokufurirai achiti, ‘Jehovha achatinunura.’
33  Mumwe nomumwe wavanamwari vemamwe marudzi akambonunura nyika yake paruoko rwamambo weAsiriya here?
34  Vanamwari veHamati neApadhi vari kupi? Vanamwari veSefavhaimu, Hena, neIvha vari kupi? Vakanunura Samariya paruoko rwangu here?
35  Pavanamwari vose vomunyika idzi, ndevapi vakanunura nyika yavo paruoko rwangu, zvokuti Jehovha anganunura Jerusarema paruoko rwangu?”’”
36  Zvino vanhu vakaramba vakanyarara, havana kumupindura kana shoko rimwe chete, nokuti murayiro wamambo wakanga uchiti: “Musamupindura.”
37  Asi Eriyakimu mwanakomana waHirikiya, aitarisira imba, naShebhina munyori naJoa mwanakomana waAsafi munyori wezvaiitika, vakasvika kuna Hezekiya nguo dzavo dzakabvaruka, vakamuudza mashoko aRabhisheki.
17  Mugore rechigumi nemaviri raAhazi mambo waJudha, Hoshea mwanakomana waEraa akava mambo waIsraeri muSamariya kwemakore mapfumbamwe.
2  Akaramba achiita zvakaipa pamberi paJehovha, asi kwete semadzimambo aIsraeri akanga amutangira.
3  Sharimaneseri mambo weAsiriya akauya kuzomurwisa, Hoshea akava mushandi wake, akatanga kumubhadhara muripo.
4  Asi mambo weAsiriya akaziva kuti Hoshea aida kumukira, pakuti akanga atuma nhume kuna So mambo weIjipiti, akarega kuendesa muripo kuna mambo weAsiriya sezvaaiita makore akanga apfuura. Nokudaro mambo weAsiriya akamuvharira, akaramba akamusunga muimba yevasungwa.
5  Mambo weAsiriya akaenda kunorwisa nyika yose, akaendawo kuSamariya, akarikomba kwemakore matatu.
6  Mugore rechipfumbamwe raHoshea, mambo weAsiriya akatora Samariya, akabva atapa vaIsraeri, akavaendesa kuAsiriya, akaita kuti vagare muHeira nomuHabhori parwizi rwaGozani uye mumaguta evaMedhiya.
7  Izvozvo zvakaitika nokuti vanakomana vaIsraeri vakanga vatadzira Jehovha Mwari wavo, iye akavabudisa munyika yeIjipiti mavaidzvinyirirwa naFarao mambo weIjipiti, vakatanga kutya vamwe vanamwari;
8  uye vakaramba vachifamba mumirau yemamwe marudzi akanga adzingwa naJehovha pamberi pevanakomana vaIsraeri, nomumirau yakanga yaitwa nemadzimambo aIsraeri;
9  uye vanakomana vaIsraeri vakatsvaka zvinhu zvakanga zvisina kururama kuna Jehovha Mwari wavo, vakaramba vachizvivakira nzvimbo dzakakwirira mumaguta avo ose, kubvira kushongwe yevarindi kusvikira kuguta rakavakirirwa;
10  uye vakaramba vachizvimisira shongwe tsvene nematanda matsvene pazvikomo zvose zvakakwirira nepasi pemiti yose yakasvibirira;
11  uye vari ikoko vakaramba vachikwidzira utsi hwezvibayiro panzvimbo dzose dzakakwirira sezvaiitwa nemarudzi akanga atapwa naJehovha nokuda kwavo, vakaramba vachiita zvinhu zvakaipa kuti vagumbure Jehovha;
12  Vakaramba vachishumira zvidhori zvaisemesa sendove, zvavakanga vanzi naJehovha: “Musaita chinhu ichi”;
13  uye Jehovha akaramba achinyevera Israeri naJudha achishandisa vaprofita vake vose nevaoni vose, achiti: “Tendeukai panzira dzenyu dzakaipa, muchengete mirayiro yangu, mirau yangu, maererano nomutemo wose wandakarayira madzibaba enyu uye wandakakutumirai ndichishandisa vashumiri vangu vaprofita”;
14  ivo havana kuteerera asi vakaramba vachiomesa mitsipa yavo semitsipa yemadzitateguru avo akanga asina kutenda muna Jehovha Mwari wawo;
15  uye vakapfuurira kuramba mirau yake nesungano yake yaakanga aita nemadzitateguru avo nezviyeuchidzo zvake zvaakanga avanyevera nazvo, uye vakaramba vachitevera zvidhori zvisina zvazvinobatsira, ivo vakava vasina zvavanobatsira, vachitevedzera marudzi akanga akavapoteredza, avakanga varayirwa naJehovha kuti vasaita saiwo;
16  Vakaramba vachisiya mitemo yose yaJehovha Mwari wavo, vakazvigadzirira mifananidzo yakagadzirwa nesimbi yakanyungudutswa, mhuru mbiri, uye vakagadzira danda dzvene, vakatanga kukotamira uto rose rokumatenga, vakashumira Bhaari;
17  uye vakaramba vachipinza vanakomana vavo nevanasikana vavo mumoto, vachishopera, vachitenda mashura, vakaramba vachizvitengesa kuti vaite zvakaipa pamberi paJehovha, kuti vamugumbure;
18  Naizvozvo Jehovha akatsamwira vaIsraeri kwazvo, zvokuti akavabvisa pamberi pake. Haana kana waakasiya kunze kwedzinza raJudha chete.
19  VaJudha havana kuchengetawo mirayiro yaJehovha Mwari wavo, asi vakaramba vachifamba mumirau yevaIsraeri yavakanga vaita.
20  Naizvozvo Jehovha akaramba vana vose vaIsraeri, akaramba achivatambudza, achivaisa mumaoko evapambi, kusvikira avarasa kuti vabve pamberi pake.
21  Nokuti iye akabvisa vaIsraeri kuimba yaDhavhidhi, vakagadza Jerobhoamu mwanakomana waNebhati kuti ave mambo; uye Jerobhoamu akaita kuti vaIsraeri varege kutevera Jehovha, akavatadzisa nechivi chikuru.
22  Vanakomana vaIsraeri vakafamba muzvivi zvose zvaJerobhoamu zvaakanga aita. Havana kuzvirega,
23  kusvikira Jehovha abvisa Israeri pamberi pake, sezvaakanga ataura achishandisa vashumiri vake vose vaprofita. Naizvozvo Israeri akabva panyika yake akatapwa, akaendeswa kuAsiriya kusvikira nhasi.
24  Naizvozvo mambo weAsiriya akaunza vanhu kubva kuBhabhironi neKuta neAvha neHamati neSefavhaimu, akaita kuti vagare mumaguta eSamariya panzvimbo pevanakomana vaIsraeri; uye vakatanga kuita kuti Samariya rive ravo nokugara mumaguta aro.
25  Pavakatanga kugara imomo havana kutya Jehovha. Naizvozvo Jehovha akatuma shumba pakati pavo, dzikauraya vamwe vavo.
26  Naizvozvo vakatumira shoko kuna mambo weAsiriya vachiti: “Marudzi amakatapa, mukaita kuti agare mumaguta eSamariya haazivi manamatirwo aMwari wenyika yacho, zvokuti iye ari kuramba achituma shumba pakati pavo; uye tarirai! dziri kuvauraya, zvakusina anoziva manamatirwo aMwari wenyika yacho.”
27  Zvino mambo weAsiriya akarayira achiti: “Itai kuti mumwe mupristi wamakatapa ikoko aende ikoko, kuti aende agare ikoko, avadzidzise manamatirwo aMwari wenyika yacho.”
28  Naizvozvo mumwe mupristi wavakanga vatapa kuSamariya akauya, akagara muBheteri, akavadzidzisa kuti vangatya Jehovha sei.
29  Zvisinei, rudzi rumwe norumwe rwakagadzira mwari warwo, vachibva vavaisa mudzimba dzenzvimbo dzakakwirira dzakanga dzagadzirwa nevaSamariya, rudzi rumwe norumwe, mumaguta avo avakanga vachigara.
30  Varume vokuBhabhironi vakagadzira Sukoti-bhenoti, varume vokuKuti vakagadzira Negari, uye varume vokuHamati vakagadzira Ashima.
31  VaAvhi vakagadzira Nibhazi naTataki; uye vaSefavhaimu vakanga vachipisa vanakomana vavo mumoto nokuda kwaAdramereki naAnamereki vanamwari veSefavhaimu.
32  Ivo vakatya Jehovha, vakagadza vapristi venzvimbo dzakakwirira vachivatora pavanhuwo zvavo, vakava vashandi vavo muimba yenzvimbo dzakakwirira.
33  Vakatya Jehovha, asi vakanamata vanamwari vavo, maererano nemanamatiro aiita marudzi avakanga vatapwa vachibva kwaari.
34  Kusvikira nhasi vari kuita maererano nemanamatiro avo ekare. Kwakanga kusina aitya Jehovha uye kusina aiita maererano nemirau yake nezvaakatonga nomutemo uye nomurayiro, zvakanga zvarayirwa naJehovha kuvanakomana vaJakobho, uya waakatumidza kuti Israeri;
35  Jehovha paakaita sungano navo akavarayira achiti: “Musatya vamwe vanamwari, uye musavakotamira kana kuvashumira kana kubayira kwavari.
36  Asi Jehovha, iye akakubudisai munyika yeIjipiti nesimba guru noruoko rwakatambanudzwa, Iye ndiye wamunofanira kutya, ndiye wamunofanira kukotamira, uye ndiye wamunofanira kubayira kwaari.
37  Munofanira kuchenjerera kuchengeta nguva dzose mirau nezvaakatonga nomutemo nomurayiro zvaakakunyorerai; uye musatya vamwe vanamwari.
38  Musakanganwa sungano yandakaita nemi; uye musatya vamwe vanamwari.
39  Asi Jehovha Mwari wenyu ndiye wamunofanira kutya, zvaari iye achakununurai mumaoko evavengi venyu vose.”
40  Kunyange zvakadaro havana kuteerera, asi vakanga vachiita maererano nemanamatiro avo ekare.
41  Marudzi aya akatya Jehovha, asi akashumira zvifananidzo zvawo zvakavezwa. Vanakomana vavo nevazukuru vavo, vachiri kuita sezvakaitwa nemadzitateguru avo kusvikira nhasi.
9  Zvino muprofita Erisha akashevedza mumwe wevanakomana vevaprofita, akabva ati kwaari: “Zvisunge muchiuno, utore chinu ichi chemafuta, uende kuRamoti-giriyedhi.
2  Kana wasvika ikoko, utsvake Jehu mwanakomana waJehoshafati mwanakomana waNimshi ikoko; uye upinde, womusimudza pakati pehama dzake, wopinda naye muimba yomukatikati.
3  Utore chinu chemafuta, uadururire mumusoro make uti, ‘Zvanzi naJehovha: “Ndakuzodza kuti uve mambo waIsraeri.”’ Iwe uvhure suo, utize uye usamira.”
4  Zvino mushandi wacho, mushandi womuprofita, akaenda kuRamoti-giriyedhi.
5  Paakasvika, akaona vakuru veuto rehondo vakagara. Akabva ati: “Haiwa imi mukuru wangu, ndine shoko renyu.” Jehu akati: “Raani pakati pedu tose?” Iye akabva ati: “Renyu imi, haiwa mukuru wangu.”
6  Naizvozvo akasimuka, akapinda mumba; uye iye akadururira mafuta mumusoro make, akati kwaari: “Zvanzi naJehovha Mwari waIsraeri, ‘Ndakuzodza kuti uve mambo wevanhu vaJehovha, ivo vaIsraeri.
7  Unofanira kuuraya imba yaAhabhi ishe wako, uye ndichatsiva ropa revashumiri vangu vaprofita neropa revashumiri vaJehovha vose riri muruoko rwaJezebheri.
8  Imba yose yaAhabhi ichaparara; uye ndichaparadza munhurume wose asina mubatsiri neanoda kubatsirwa uye chero ani zvake asina zvaanobatsira waAhabhi pakati paIsraeri.
9  Ndichaita kuti imba yaAhabhi ive seimba yaJerobhoamu mwanakomana waNebhati, uye ive seimba yaBhaasha mwanakomana waAhija.
10  Imbwa dzichadyira Jezebheri muchikamu chomunda chiri kuJezreeri, uye hapana anozomuviga.’” Naizvozvo akavhura suo, akatiza.
11  Zvino Jehu akabuda, akaenda kuvashandi vashe wake, ivo vakati kwaari: “Kwakanaka here? Benzi iri ravingei kwauri?” Asi iye akati kwavari: “Imi munonyatsoziva murume wacho uye matauriro ake.”
12  Asi ivo vakati: “Inhema! Tapota, tiudze.” Akabva ati: “Ataura neni izvi neizvo, achiti, ‘Zvanzi naJehovha: “Ndakuzodza kuti uve mambo waIsraeri.”’”
13  Mumwe nomumwe akabva akurumidza kutora nguo yake, akaiisa pasi pake pamusoro pematanho chaipo, vakaridza hwamanda vachiti: “Jehu ava mambo!”
14  Jehu mwanakomana waJehoshafati mwanakomana waNimshi akamukira Jehoramu. Zvino Jehoramu akanga akarinda kuRamoti-giriyedhi, iye nevaIsraeri vose, nokuda kwaHazaeri mambo weSiriya.
15  Gare gare mambo Jehoramu akadzoka kuJezreeri kuti arapwe maronda aakanga akuvadzwa nevaSiriya paakarwa naHazaeri mambo weSiriya. Zvino Jehu akati: “Kana mweya yenyu ichida, musarega chero munhu upi zvake achitiza muguta kuti anosvitsa mashoko kuJezreeri.”
16  Jehu akakwira mungoro, akaenda kuJezreeri; nokuti Jehoramu akanga akarara ikoko, uye Ahaziya mambo waJudha akanga aenda kunoona Jehoramu.
17  Murindi akanga akamira pashongwe iri muJezreeri, akaona boka revarume vaJehu raiti nyandu nyandu sezvaakanga achiuya, akabva ati: “Kune boka revarume riri kuti nyandu nyandu randiri kuona.” Jehoramu akati: “Tora murwi akatasva bhiza, umutume kuti anosangana navo, ati, ‘Kune rugare here?’”
18  Naizvozvo mutasvi akanga akatasva bhiza akaenda kunosangana naye akati: “Zvanzi namambo, ‘Kune rugare here?’” Asi Jehu akati: “Unei no‘rugare’? Enda shure kwangu!” Murindi wacho akataura achiti: “Nhume yacho yasvika kwavari, asi haina kudzoka.”
19  Naizvozvo akatuma mutasvi wechipiri akanga akatasva bhiza, uyo akati achisvika kwavari, akati: “Zvanzi namambo, ‘Kune rugare here?’” Asi Jehu akati: “Unei no‘rugare’? Enda shure kwangu!”
20  Murindi wacho akataura achiti: “Asvika kwavari, asi haana kudzoka; uye kutyaira kwacho kwakaita sokutyaira kwaJehu muzukuru waNimshi, nokuti anotyaira somunhu anopenga.”
21  Jehoramu akati: “Sungai ngoro!” Naizvozvo ngoro yake yehondo yakasungwa, Jehoramu mambo waIsraeri naAhaziya mambo waJudha vakabuda, mumwe nomumwe ari mungoro yake yehondo. Sezvavakaramba vachienda kunosangana naJehu, vakamuwana muchikamu chomunda waNabhoti muJezreeri.
22  Zvino Jehoramu paakangoona Jehu, akabva ati: “Kune rugare here nhai Jehu?” Asi iye akati: “Kungava norugare rwei kana ufeve hwaJezebheri amai vako nouroyi hwavo huzhinji zvichiripo?”
23  Jehoramu akabva adzosa ngoro nemaoko ake kuti atize, akati kuna Ahaziya: “Ahaziya, tanyengerwa!”
24  Jehu akakunga uta hwake kwazvo, akapfura Jehoramu pakati pemapendekete, zvokuti museve wakabuda nepamwoyo wake, akawira mungoro yake yehondo.
25  Zvino akati kuna Bhidkari mubatsiri wake: “Musimudze; mukande muchikamu chomunda waNabhoti muJezreeri; nokuti yeuka kuti: Ini newe takanga tichifambisa ngoro dzaiva nemabhiza maviri maviri tichitevera baba vake Ahabhi, uye Jehovha akataura chirevo ichi pamusoro pake:
26  ‘“Chokwadi nezuro ndakaona ropa raNabhoti neropa revanakomana vake,” ndizvo zvinotaura Jehovha, “uye ndichakutsiva muchikamu chino chomunda,” ndizvo zvinotaura Jehovha.’ Naizvozvo, musimudze; mukande muchikamu chomunda maererano neshoko raJehovha.”
27  Zvino Ahaziya mambo waJudha akazviona, akatiza nenzira yokumunda wamambo. (Gare gare Jehu akamutevera akati: “Naiyewo! Mubayei!” Naizvozvo vakamubaya ari mungoro yake panzira inoenda kuGuri, iri pedyo neIbreyamu. Iye akaramba achitizira kuMegidho, akanofira ikoko.
28  Vashandi vake vakabva vamutakura ari mungoro vakaenda kuJerusarema, vakamuviga muguva rake pamwe chete nemadzitateguru ake muGuta raDhavhidhi.
29  Ahaziya akanga ava mambo waJudha mugore rechigumi nerimwe raJehoramu mwanakomana waAhabhi.)
30  Jehu akazosvika kuJezreeri, Jezebheri akazvinzwa. Uye akapenda maziso ake nezvizoro zvitema, akagadzira musoro wake zvakanaka, akatarira pasi nepahwindo.
31  Jehu akapinda nepagedhi. Zvino Jezebheri akati: “Zvafambira zvakanaka Zimri muurayi washe wake here?”
32  Jehu akatarira kumusoro kuhwindo racho akati: “Ndiani ari kurutivi rwangu? Ndiani?” Machinda maviri kana kuti matatu akabva atarira pasi kwaari.
33  Naizvozvo akati: “Mudonhedzei!” Vakabva vamudonhedza, rimwe ropa rake rikachambwadzira pamadziro nepamabhiza; iye akabva amutsika-tsika.
34  Akazopinda mukati, akadya, akanwa akabva ati: “Ndapota, tarisirai uyu akatukwa mumuvige, nokuti iye mwanasikana wamambo.”
35  Pavakaenda kunomuviga, havana chavakawana kunze kwedehenya netsoka nezvanza zvemaoko ake.
36  Pavakadzoka vakamuudza, iye akati: “Ishoko raJehovha raakataura achishandisa mushumiri wake Erisha muTishbhi, achiti, ‘Imbwa dzichadyira nyama yaJezebheri muchikamu chomunda wokuJezreeri.
37  Chitunha chaJezebheri chichava mupfudze mumunda uri muchikamu chenyika yeJezreeri, kuti varege kuzoti: “Uyu ndiye Jezebheri.”’”
7  Zvino Erisha akati: “Inzwai shoko raJehovha. Zvanzi naJehovha, ‘Mangwana panenge panguva ino, seya yefurawa yakatsetseka ichaita shekeri, uye maseya maviri ebhari achaita shekeri pagedhi reSamariya.’”
2  Mubatsiri ane ruoko rwakanga rwakasendamirwa namambo akapindura munhu waMwari wechokwadi akati: “Kunyange kana Jehovha akazarura magedhi emvura kumatenga, chinhu ichi chingaitika here?” Iye akati: “Uchazviona nemaziso ako, asi hauzozvidyi.”
3  Zvino kwaiva nevarume vana, vaiva nemaperembudzi, vaiva panopindwa napo pagedhi; uye vakataurirana kuti: “Takagarirei pano kusvikira tafa?
4  Kudai tanga tati, ‘Ngatipindei muguta,’ nzara yacho zvairi muguta, tingadai tafirawo imomo. Kana tikagara pano, tichangofa. Naizvozvo uyai tipinde nechisimba mumusasa wevaSiriya. Kana vakatichengetedza tiri vapenyu, tichararama; asi kana vakatiuraya, tichafa zvedu.”
5  Naizvozvo vakasimuka murima remanheru kuti vapinde mumusasa wevaSiriya; uye vakasvika kumucheto kwomusasa wevaSiriya, vakawana kusina munhu.
6  Jehovha akanga aita kuti uto revaSiriya rinzwe kutinhira kwengoro dzehondo, mutsindo wemabhiza, kutinhira kweuto rehondo guru, zvokuti vakataurirana vachiti: “Tarirai! Mambo waIsraeri akabhadhara madzimambo evaHiti nemadzimambo eIjipiti kuti auye kuzorwisana nesu!”
7  Vakabva vasimuka, vakatiza murima remanheru, vachisiya matende avo nemabhiza avo nembongoro dzavo—musasa wacho sezvawakanga wakaita—vakaramba vachitiza kuti vaponese mweya yavo.
8  Vaya vaiva nemaperembudzi pavakasvika kumucheto kwomusasa, vakabva vapinda mune rimwe tende, vakatanga kudya nokunwa, vakatora sirivha nendarama nenguo kubva imomo vakanozviviga. Pashure paizvozvo vakadzoka, vakapinda mune rimwe tende, vakatora zvinhu kubva imomo, vakaenda, vakanozviviga.
9  Vakazotaurirana vachiti: “Zvatiri kuita hazvina kunaka. Nhasi izuva remashoko akanaka! Kana tichizengurira, tikamirira kusvikira mangwanani kwaedza, tichavawo nemhosva. Naizvozvo uyai tipinde, tiudze veimba yamambo.”
10  Naizvozvo vakasvika, vakashevedzera kuvachengeti vemagedhi eguta, vakavaudza vachiti: “Tapinda mumusasa wevaSiriya, uye taona musina munhu kana inzwi romunhu, asi mabhiza akasungirirwa chete nembongoro dzakasungirirwa nematende zvakangodaro.”
11  Vachengeti vemagedhi vakabva vashevedzera, vakaudza veimba yamambo vaiva mukati.
12  Mambo akabva amuka usiku akati kuvashandi vake: “Ndapota, regai ndikuudzei zvataitirwa nevaSiriya. Vanonyatsoziva kuti tine nzara; saka vabuda mumusasa kuti vavande musango, vachiti, ‘Vachabuda muguta, uye tichavabata vari vapenyu, topinda muguta.’”
13  Mumwe wevashandi vake akabva apindura akati: “Ndapota, ngavatore mabhiza mashanu pane akasara muguta. Tarirai! Iwo akangofanana neboka rose raIsraeri rakasaramo. Tarirai! Iwo akangofanana neboka rose raIsraeri rakaparara. Ngativatumei tione.”
14  Naizvozvo vakatora ngoro mbiri dzaiva nemabhiza, mambo akavatuma kuti vatevere uto revaSiriya, achiti: “Endai munoona.”
15  Vakavatevera kusvikira kuJodhani; uye vakaona munzira mose muzere nguo nemidziyo zvakanga zvaraswa nevaSiriya pavaitiza. Nhume dzacho dzakabva dzadzoka dzikaudza mambo.
16  Vanhu vakabuda, vakapamba musasa wevaSiriya; naizvozvo seya yefurawa yakatsetseka yakaita shekeri, uye maseya maviri ebhari akaita shekeri, maererano neshoko raJehovha.
17  Mambo akanga agadza mubatsiri ane ruoko rwaakanga akasendamira kuti atarisire pagedhi; uye vanhu vakaramba vachimutsika-tsika ari pagedhi, zvokuti akafa, sezvakanga zvataurwa nomunhu waMwari wechokwadi, paakataura panguva yakauya mambo kwaaiva.
18  Nokudaro zvakaitika sezvakanga zvataurwa nomunhu waMwari wechokwadi kuna mambo, achiti: “Maseya maviri ebhari achaita shekeri uye seya yefurawa yakatsetseka ichaita shekeri mangwana panguva ino pagedhi reSamariya.”
19  Asi mubatsiri wacho akapindura munhu waMwari wechokwadi akati: “Kunyange kana Jehovha akazarura magedhi emvura kumatenga, zvingaitika maererano neshoko iri here?” Iye akati: “Uchazviona nemaziso ako, asi hauzozvidyi.”
20  Nokudaro zvakaitika kwaari saizvozvo, vanhu pavakaramba vachimutsika-tsika pagedhi, zvokuti akafa.
23  Zvino mambo akatumira shoko, vakaunganidza varume vakuru vose vaJudha nevomuJerusarema kwaaiva.
2  Pashure paizvozvo mambo akaenda kuimba yaJehovha, aine varume vose vaJudha nevagari vose vomuJerusarema, nevapristiwo nevaprofita nevanhu vose, kubvira kumuduku kusvikira kumukuru; uye akatanga kuverenga ivo vachinzwa mashoko ose ebhuku resungano, rakanga rawanikwa muimba yaJehovha.
3  Mambo akaramba akamira pedyo nembiru, akabva aita sungano pamberi paJehovha, kuti vatevere Jehovha uye vachengete mirayiro yake nezvipupuriro zvake nemirau yake nomwoyo wose nomweya wose nokuchengeta mashoko esungano iyi akanga akanyorwa mubhuku iri. Naizvozvo vanhu vose vakatsigira sungano yacho.
4  Zvino mambo akarayira mupristi mukuru Hirikiya nevapristi vaimutevera nevachengeti vemasuo kuti vabudise midziyo yose yakanga yagadzirirwa Bhaari neyakanga yagadzirirwa danda dzvene neyakanga yagadzirirwa uto rose rokumatenga mutemberi yaJehovha. Akabva aipisira kunze kweJerusarema panzvimbo yakatenuka-tenuka yeKidroni, akaenda neguruva rayo kuBheteri.
5  Akabvisa vapristi vevanamwari vokune dzimwe nyika pabasa ravo, vakanga vagadzwa nemadzimambo aJudha kuti vakwidzire utsi hwezvibayiro panzvimbo dzakakwirira dzaiva mumaguta aJudha nenzvimbo dzakapoteredza Jerusarema, nevayawo vaikwidzira Bhaari utsi hwezvibayiro, zuva nomwedzi nemapoka enyeredzi dzokudenga neuto rose rokumatenga.
6  Akabudisawo danda dzvene muimba yaJehovha, akaenda naro kunze kweJerusarema, kumupata une rukova weKidroni, akaripisira mumupata une rukova weKidroni, akarikuya, akamwaya guruva racho pamakuva evanakomana vevanhu.
7  Akaputsawo dzimba dzepfambi dzechirume dzepatemberi dzaiva muimba yaJehovha, mairukira vakadzi tutemberi twetende twedanda dzvene.
8  Akabva abudisa vapristi vose mumaguta aJudha, kuti aite kuti nzvimbo dzakakwirira dzaikwidzirwa utsi hwezvibayiro nevapristi vari padziri dzive dzisina kukodzera kunamatira, kubvira kuGebha kusvikira kuBheeri-shebha; uye akaputsa nzvimbo dzakakwirira dzepamagedhi dzaiva pasuo regedhi raJoshua, mukuru weguta, raiva kuruboshwe kana munhu achipinda nepagedhi reguta.
9  Vapristi venzvimbo dzakakwirira vaisakwira kuatari yaJehovha yaiva muJerusarema, asi vaidya makeke asina kuviriswa vari pakati pehama dzavo.
10  Akaita kuti Tofeti ive isina kukodzera kunamatira, iri mumupata wevanakomana vaHinomu, kuti parege kuva nomunhu anopinza mwanakomana wake kana mwanasikana wake mumoto nokuda kwaMoreki.
11  Akaitawo kuti mabhiza akanga apirwa kuzuva nemadzimambo aJudha arege kupinda muimba yaJehovha nokuimba yokudyira yaNatani-mereki aiva jinda, yaiva panzira yaiva nedenga; uye akapisa ngoro dzezuva nomoto.
12  Mambo akaputsa atari dzaiva pamusoro peimba yepadenga yaAhazi dzakanga dzaitwa nemadzimambo aJudha, neatari dzakanga dzaitwa naManase muzvivanze zviviri zveimba yaJehovha, achibva adzikuyira ipapo, akakanda guruva radzo mumupata une rukova weKidroni.
13  Mambo akaita kuti nzvimbo dzakakwirira dzaiva pakatarisana neJerusarema, dzaiva kurudyi kweGomo Rokuparadza, dzive dzisina kukodzera kunamatira, idzo Soromoni mambo waIsraeri akanga avakira Ashtoreti, chinhu chinonyangadza chevaSidhoni naKemoshi, chinhu chinonyangadza cheMoabhi naMirikomu, chinhu chinosemesa chevanakomana vaAmoni.
14  Akaputsa-putsa mbiru tsvene, akatemawo matanda matsvene uye akazadza nzvimbo dzazvo nemapfupa evanhu.
15  Akaputsawo atari yaiva muBheteri, nzvimbo yakakwirira yakanga yagadzirwa naJerobhoamu mwanakomana waNebhati, uya akatadzisa Israeri, iye akaputsa atari iyoyo pamwe chete nenzvimbo yacho yakakwirira. Akabva apisa nzvimbo yacho yakakwirira; akaikuya kuva guruva, akapisa danda dzvene.
16  Josiya paakatendeuka, akaona makuva aiva mugomo imomo. Naizvozvo akatuma vanhu vakatora mapfupa mumakuva macho, akaapisira paatari, kuti aiite isina kukodzera kunamatira, maererano neshoko raJehovha rakanga raziviswa nomunhu waMwari wechokwadi, uya akazivisa zvinhu izvi.
17  Akabva ati: “Dombo repaguva randiri kuona uko nderei?” Varume veguta racho vakati kwaari: “Iguva romunhu waMwari wechokwadi akabva kuJudha, akazivisa zvinhu izvi zvamaitira atari yeBheteri.”
18  Naizvozvo akati: “Muregei akadaro. Ngaparege kuva nomunhu anobvisa mapfupa ake.” Naizvozvo vakarega mapfupa ake akadaro pamwe chete nemapfupa omuprofita akanga abva kuSamariya.
19  Josiya akabvisawo dzimba dzose dzenzvimbo dzakakwirira dzaiva mumaguta eSamariya dzakanga dzavakwa nemadzimambo aIsraeri kuti vakonzere kugumbuka, uye akadziitira maererano nezvose zvaakanga aita kuBheteri.
20  Naizvozvo akabayira vapristi vose venzvimbo dzakakwirira vaiva ikoko paatari dzacho, akapisira mapfupa evanhu padziri. Pashure paizvozvo akadzokera kuJerusarema.
21  Zvino mambo akarayira vanhu vose, achiti: “Itirai Jehovha Mwari wenyu paseka sezvakanyorwa mubhuku iri resungano.”
22  Nokuti hakuna kumboitwa paseka yakaita saiyoyi kubvira pamazuva evatongi vakanga vatonga Israeri, kana pamazuva ose emadzimambo aIsraeri nemadzimambo aJudha.
23  Asi mugore rechigumi nemasere raMambo Josiya paseka iyi yakaitirwa Jehovha muJerusarema.
24  Josiya akabvisawo masvikiro nevafemberi neterafimu nezvidhori zvaisemesa sendove nezvinhu zvose zvinonyangadza zvakanga zviri munyika yaJudha nomuJerusarema, kuti aite zvakataurwa nomutemo zvakanga zvakanyorwa mubhuku rakawanikwa muimba yaJehovha nomupristi Hirikiya.
25  Hakuna kuva nomumwe mambo akafanana naye akamutangira, akadzoka kuna Jehovha nomwoyo wake wose nomweya wake wose nesimba rake rose, maererano nomutemo wose waMosesi; uyewo pashure pake hakuna kumuka mumwe akafanana naye.
26  Kunyange zvakadaro, Jehovha haana kudzora kutsamwa kwake kukuru, iko kutsamwa kwake kukuru kwaakaitira Judha nokuda kwezvinhu zvose zvinotsamwisa izvo Manase akanga aita kuti vamugumbure nazvo.
27  Asi Jehovha akati: “Ndichabvisawo Judha pamberi pangu, sokubvisa kwandakaita Israeri; uye ndicharamba guta rino randakasarudza, iro Jerusarema, neimba yandakati nezvayo, ‘Zita rangu richaramba riri ipapo.’”
28  Mamwe mabasa ose aJosiya nezvose zvaakaita, hazvina kunyorwa here mubhuku remabasa emazuva emadzimambo aJudha?
29  Mumazuva ake, Farao Neko mambo weIjipiti akaenda kuna mambo weAsiriya nokurwizi rwaYufratesi, uye Mambo Josiya akaenda kunosangana naye; asi Farao akamuurayira kuMegidho paakangomuona.
30  Naizvozvo vashandi vake vakamutakura akafa ari mungoro kubva kuMegidho, vakaenda naye kuJerusarema, vakamuviga muguva rake. Vanhu vomunyika yacho vakabva vatora Jehoahazi mwanakomana waJosiya, vakamuzodza, vakamugadza kuti ave mambo panzvimbo pababa vake.
31  Jehoahazi akanga aine makore makumi maviri nematatu paakatanga kutonga, uye akatonga kwemwedzi mitatu ari muJerusarema. Amai vake vainzi Hamutari mwanasikana waJeremiya wokuRibna.
32  Akatanga kuita zvakaipa pamberi paJehovha, maererano nezvose zvakanga zvaitwa nemadzitateguru ake.
33  Farao Neko akamusunga kuRibra munyika yeHamati, kuti arege kutonga muJerusarema, akabva aripisa nyika yacho matarenda esirivha zana netarenda rendarama rimwe chete.
34  Farao Neko akagadzawo Eriyakimu mwanakomana waJosiya kuti ave mambo panzvimbo paJosiya baba vake, akachinja zita rake kuti rinzi Jehoyakimu; uye akatora Jehoahazi akabva aenda naye kuIjipiti, kwaakazofira.
35  Jehoyakimu akapa Farao sirivha nendarama. Asi iye akaita kuti nyika ibvise mutero, kuti ape Farao sirivha sezvaakarayira. Akaripisa vanhu vomunyika yacho sirivha nendarama maererano nomutero womunhu mumwe nomumwe, kuti ape Farao Neko.
36  Jehoyakimu akanga aine makore makumi maviri nemashanu paakatanga kutonga, uye akatonga kwemakore gumi nerimwe chete ari muJerusarema. Amai vake vainzi Zebhidha mwanasikana waPedhaya wokuRuma.
37  Akaramba achiita zvakaipa pamberi paJehovha, maererano nezvose zvakanga zvaitwa nemadzitateguru ake.
22  Josiya akanga aine makore masere paakatanga kutonga, uye akatonga kwemakore makumi matatu nerimwe chete ari muJerusarema. Amai vake vainzi Jedhidha mwanasikana waAdhaya wokuBhozkati.
2  Akaita zvakarurama pamberi paJehovha, akafamba nenzira yose yatateguru vake Dhavhidhi, haana kutsaukira kurudyi kana kuruboshwe.
3  Zvino mugore rechigumi nemasere raMambo Josiya, mambo akatuma Shafani mwanakomana waAzaria mwanakomana waMeshuramu munyori kuimba yaJehovha, achiti:
4  “Enda kumupristi mukuru Hirikiya, agadzirire mari iri kuunzwa muimba yaJehovha yakaunganidzwa nevachengeti vemasuo ichibva kuvanhu;
5  uye ngavaiise mumaoko evaya vari kuita basa, vaya vakagadzwa, vari muimba yaJehovha, kuti vaipe vaya vari kuita basa vari muimba yaJehovha kuti vagadzire nzvimbo dzakatsemuka dzeimba yacho,
6  vaipe mhizha nevavaki nevanhu vanovaka nematombo, uye kuti vatenge matanda nematombo akavezwa kuti vagadzire imba yacho.
7  Asi ngavarege kubvunzwa pamusoro pemari iri kuiswa mumaoko avo, nokuti vari kushanda nokutendeka.”
8  Gare gare mupristi mukuru Hirikiya akati kumunyori Shafani: “Ndawana bhuku romutemo muimba yaJehovha.” Naizvozvo Hirikiya akapa Shafani bhuku racho, iye akatanga kuriverenga.
9  Munyori Shafani akabva apinda maiva namambo, akapindura mambo akati: “Vashandi venyu vadurura mari yanga iri mumba, uye vari kuramba vachiiisa mumaoko evanhu vari kuita basa, vaya vakagadzwa, vari muimba yaJehovha.”
10  Munyori Shafani akaudza mambo kuti: “Pane bhuku randapiwa nomupristi Hirikiya.” Shafani akatanga kuriverenga pamberi pamambo.
11  Zvino mambo paakangonzwa mashoko ebhuku romutemo, akabva abvarura nguo dzake.
12  Mambo akabva arayira mupristi Hirikiya naAhikamu mwanakomana waShafani naAkibhori mwanakomana waMikaya nomunyori Shafani naAsaya mushandi wamambo, achiti:
13  “Endai munondibvunzira Jehovha, ini nevanhu nevaJudha vose pamusoro pemashoko ebhuku iri rawanikwa; nokuti kutsamwa kwaJehovha kwatungidzwa patiri somoto kukuru, nokuti madzitateguru edu haana kuteerera mashoko ebhuku rino nokuita maererano nezvose zvakanyorwa pamusoro pedu.”
14  Naizvozvo mupristi Hirikiya naAhikamu naAkibhori naShafani naAsaya vakaenda kumuprofitakadzi Huridha, mudzimai waSharumu mwanakomana waTikvha mwanakomana waHahasi, muchengeti wenguo, zvaakanga achigara muJerusarema muchikamu chechipiri pazvikamu zvina; uye vakataura naye.
15  Iye akati kwavari: “Zvanzi naJehovha Mwari waIsraeri, ‘Itii kumurume akutumai kwandiri:
16  “Zvanzi naJehovha, ‘Tarira ndichaunza dambudziko panzvimbo ino nepavagari vayo, iwo mashoko ose ebhuku raverengwa namambo waJudha;
17  nokuti ivo vakandisiya, vakakwidzira vamwe vanamwari utsi hwezvibayiro kuti vandigumbure nebasa rose remaoko avo, uye kutsamwa kwangu kwakatungidzwa somoto nokuda kwenzvimbo ino uye hakuzodzimwi.’”’
18  Asi muti kuna mambo waJudha akutumai kuzobvunza Jehovha, ‘Zvanzi naJehovha Mwari waIsraeri: “Kana ari mashoko awanzwa,
19  mwoyo wako zvawanga uri munyoro zvokuti wazvininipisa nokuda kwaJehovha pawanzwa zvandakataura pamusoro penzvimbo ino nevagari vayo kuti ive chinhu chinokatyamadza nechinotukwa, ukabva wabvarura nguo dzako, ukatanga kusvimha misodzi pamberi pangu, ini, iyeni, ndanzwa,” ndizvo zvinotaura Jehovha.
20  “Ndokusaka ndichakuisa kwakaiswa madzitateguru ako, uye uchaiswa muguva rako norugare, uye maziso ako haazooni dambudziko rose randichaunza panzvimbo ino.”’” Zvino ivo vakauya nemhinduro kuna mambo.
6  Zvino vanakomana vevaprofita vakatanga kuti kuna Erisha: “Onai zvino! Nzvimbo yatiri kugara pamberi penyu yakanyanya kumanikana nokuda kwedu.
2  Tapota, regai tiende kuJodhani, mumwe nomumwe andozvitorera danda ikoko, tizvivakire nzvimbo yatingagara.” Naizvozvo akati: “Endai.”
3  Zvino mumwe wacho akati: “Ndapota, endaiwo nevashandi venyu.” Iye akati: “Ndichaenda.”
4  Naizvozvo akaenda navo, vakazosvika kuJodhani, vakatanga kutema miti.
5  Zvino mumwe akanga achitema danda rake, demo rikabva, rikawira mumvura. Akatanga kuchema achiti: “Maiwe, tenzi wangu kani, nokuti rakaita zvokukumbirwa!”
6  Munhu waMwari wechokwadi akabva ati: “Rawira papi?” Naizvozvo akamuratidza nzvimbo yacho. Akabva atyora kamuti akakakanda ipapo, akaita kuti demo riyangarare.
7  Zvino akati: “Ritore.” Akabva atambanudza ruoko rwake akaritora.
8  Zvino mambo weSiriya akarwa naIsraeri. Naizvozvo akarangana nevashandi vake achiti: “Muchadzika musasa pamwe chete neni panzvimbo yokuti neyokuti.”
9  Munhu waMwari wechokwadi akabva atumira mambo waIsraeri shoko, achiti: “Chenjererai kuti murege kupfuura nepanzvimbo iyi, nokuti vaSiriya vari kuuya ikoko.”
10  Naizvozvo mambo waIsraeri akatumira shoko kunzvimbo yaakanga audzwa nomunhu waMwari wechokwadi. Akamunyevera, akarega kuenda ikoko, kwete kamwe kana kaviri.
11  Naizvozvo mwoyo wamambo weSiriya wakagumbuka nokuda kwenyaya iyi, zvokuti akashevedza vashandi vake akati kwavari: “Hamungandiudzi here kuti pane vokwedu ndiani anonzwana namambo waIsraeri?”
12  Mumwe mushandi wake akabva ati: “Hapana, ishe wangu, asi Erisha muprofita ari pakati paIsraeri ndiye anoudza mambo waIsraeri zvinhu zvamunotaura muimba yenyu yomukati yokurara.”
13  Naizvozvo akati: “Endai munoona kwaari, kuti nditume vanhu vanomutora.” Gare gare akaudzwa kuti: “Ari kuDhotani.”
14  Akabva atuma mabhiza nengoro dzehondo neuto rehondo guru kwazvo ikoko; uye vakasvika usiku, vakakomba guta racho.
15  Mushumiri womunhu waMwari wechokwadi paakafumomuka, akabuda panze, akaona uto rehondo nemabhiza nengoro dzehondo zvakanga zvakakomba guta. Mushandi wake akabva ati kwaari: “Maiwe, tenzi wangu kani! Tichaiteiko?”
16  Asi iye akati: “Usatya, nokuti vari kwatiri vazhinji kupfuura vari kwavari.”
17  Erisha akatanga kunyengetera achiti: “Haiwa Jehovha, ndapota svinudzai maziso ake kuti aone.” Jehovha akabva asvinudza maziso omushandi wacho zvokuti akaona; uye tarira! nzvimbo yose ine makomo yakanga yakazara mabhiza nengoro dzehondo dzomoto zvakapoteredza Erisha.
18  Pavakatanga kuuya kwaaiva, Erisha akanyengetera kuna Jehovha akati: “Ndapota, pofumadzai rudzi urwu.” Naizvozvo akavapofumadza sezvakanga zvataurwa naErisha.
19  Zvino Erisha akati kwavari: “Iyi haisi iyo nzira yacho, uye iri harisi iro guta racho. Nditeverei, ndikuendesei kumurume wamuri kutsvaka.” Asi iye akavaendesa kuSamariya.
20  Zvino pavakangosvika kuSamariya, Erisha akabva ati: “Haiwa Jehovha, svinudzai maziso eava kuti vaone.” Jehovha akabva asvinudza maziso avo vakaona; uye vakaona kuti vaiva pakati peSamariya.
21  Zvino mambo waIsraeri akati kuna Erisha paakangovaona: “Baba vangu, ndivauraye here, ndivauraye here?”
22  Asi iye akati: “Usavauraya. Vaya vawatapa nebakatwa rako nouta hwako ndivo vaunouraya here? Isa zvokudya nemvura pamberi pavo kuti vadye, vanwe, vaende kunashe wavo.”
23  Naizvozvo akavaitira mutambo mukuru; uye vakadya, vakanwa, achibva azovarega vachienda, ivo vakaenda kunashe wavo. Mapoka evapambi evaSiriya haana kuzombouyazve kana kamwe chete zvako munyika yaIsraeri.
24  Pashure paizvozvo, Bheni-hadhadhi mambo weSiriya akaunganidza uto rake rose, akaenda, akakomba Samariya.
25  Kwapera nguva yakati, nzara yakavapo muSamariya, uye tarira! ivo vakanga vakarikomba kusvikira musoro wembongoro wava kuita masirivha makumi masere, uye chikamu chimwe chete pazvikamu zvina zvekebhu yemadororo enjiva chava kuita masirivha mashanu.
26  Zvino mambo waIsraeri zvaakanga achipfuura ari parusvingo, mumwe mukadzi akashevedzera kwaari achiti: “Ponesai, haiwa ishe wangu mambo!”
27  Iye akati: “Kana Jehovha asingakuponesi, ini ndichakuponesa nechii? nezvinobva paburiro kana kuti muchisviniro chewaini kana kuti muchisviniro chemafuta here?”
28  Mambo akati kwaari: “Zvaita seiko?” Naizvozvo iye akati: “Mukadzi uyu akati kwandiri, ‘Unza mwanakomana wako timudye nhasi, uye tichadya mwanakomana wangu mangwana.’
29  Naizvozvo takabika mwanakomana wangu, tikamudya. Ndakazoti kwaari pazuva rakatevera, ‘Unza mwanakomana wako timudye.’ Asi akaviga mwanakomana wake.”
30  Zvino mambo paakangonzwa mashoko omukadzi wacho, akabva abvarura nguo dzake; uye zvaakanga achipfuura ari parusvingo, vanhu vakaona kuti akanga akapfeka masaga pamuviri wake.
31  Akati: “Mwari ngaandiitire saizvozvo, uye ngaawedzere pazviri saizvozvo, kana musoro waErisha mwanakomana waShafati ukaramba uri paari nhasi!”
32  Zvino Erisha akanga akagara mumba make, uye varume vakuru vakanga vakagara naye, mambo paakatuma mumwe murume achibva kwaari. Nhume yacho isati yapinda maaiva, iye akati kuvarume vakuru: “Maona here kuti mwanakomana uyu wemhondi atuma sei munhu kuzobvisa musoro wangu? Onai: nhume yacho painongosvika pedyo, vharai suo, muisundidzire shure nesuo. Hakuna here mutsindo wetsoka dzashe wake shure kwake?”
33  Achiri kutaura navo, nhume yacho yakanga ichiuya kwaari, mambo akati: “Onai, iri idambudziko rinobva kuna Jehovha. Ndichamirireizve nokuda kwaJehovha?”
21  Manase akanga aine makore gumi nemaviri paakatanga kutonga, uye akatonga kwemakore makumi mashanu nemashanu ari muJerusarema. Amai vake vainzi Hefizibha.
2  Akaita zvakaipa pamberi paJehovha, maererano nezvinhu zvinosemesa zvemarudzi akanga adzingwa naJehovha pamberi pevanakomana vaIsraeri.
3  Naizvozvo akavakazve nzvimbo dzakakwirira dzakanga dzaparadzwa nababa vake Hezekiya, akavakira Bhaari atari, akagadzira danda dzvene, sezvakanga zvaitwa naAhabhi mambo waIsraeri; uye akatanga kukotamira uto rose rokumatenga nokuzvishumira.
4  Akavaka atari mumba maJehovha, makanga manzi naJehovha: “Ndichaisa zita rangu muJerusarema.”
5  Akavakira uto rose rokumatenga atari muzvivanze zviviri zveimba yaJehovha.
6  Akapinza mwanakomana wake mumoto, uye akaita zvemashiripiti, akatenda mashura, akagadza masvikiro nevafemberi. Akaita zvakaipa zvizhinji pamberi paJehovha, kuti amugumbure.
7  Akaisawo chifananidzo chakavezwa chedanda dzvene raakanga agadzira muimba yakanga yanzi naJehovha kuna Dhavhidhi uye kumwanakomana wake Soromoni: “Ndichaisa zita rangu nokusingagumi muimba iyi nomuJerusarema, iro guta randakasarudza pamadzinza ose aIsraeri.
8  Handichazoitizve kuti tsoka dzevaIsraeri dzidzungaire dzichibva panyika yandakapa madzitateguru avo, kana vakangochenjerera kuita maererano nezvose zvandakavarayira, uyewo maererano nomutemo wose wavakarayirwa nomushumiri wangu Mosesi.”
9  Havana kuteerera, asi Manase akaramba achivatsausa kuti vaite zvakaipa kupfuura marudzi akanga atsakatiswa naJehovha pamberi pevanakomana vaIsraeri.
10  Zvino Jehovha akaramba achitaura achishandisa vashumiri vake vaprofita, achiti:
11  “Manase mambo waJudha zvaakaita zvinhu izvi zvinosemesa, iye akaita zvakaipa kupfuura zvose zvakaitwa nevaAmori vakamutangira, akatadzisawo Judha nezvidhori zvake zvaisemesa sendove.
12  Naizvozvo zvanzi naJehovha Mwari waIsraeri, ‘Tarirai ndichaunza dambudziko paJerusarema nepaJudha, rokuti kana chero ani zvake akarinzwa nzeve dzake dzose dzichaunga.
13  Ndichatambanudzira Jerusarema tambo yokuyeresa yakashandisirwa Samariya uyewo chokururamisa nacho chakashandisirwa imba yaAhabhi; uye ndichachenesa Jerusarema sezvinoita munhu anochenesa ndiro isina mubato, anoichenesa oikwidibira.
14  Ndichasiya vachasara venhaka yangu ndovaisa mumaoko evavengi vavo, vachava zvinhu zvokupamba uye zvokutora nechisimba kuvavengi vavo vose,
15  nokuti vakaita zvakaipa pamberi pangu uye vakanga vachingondigumbura kubvira pazuva rakabuda madzitateguru avo muIjipiti kusvikira nhasi.’”
16  Manase akateurawo ropa risina mhosva rakawanda kwazvo, kusvikira azadza Jerusarema kubvira kune mumwe mugumo kusvikira kune mumwe mugumo, tisingabatanidzi chivi chake chaakatadzisa Judha nacho nokuita zvakaipa pamberi paJehovha.
17  Mamwe mabasa ose aManase nezvose zvaakaita nechivi chake chaakaita, hazvina kunyorwa here mubhuku remabasa emazuva emadzimambo aJudha?
18  Manase akazorara nemadzitateguru ake, akavigwa mumunda weimba yake, mumunda waAza; uye mwanakomana wake Amone akatanga kutonga panzvimbo pake.
19  Amone akanga aine makore makumi maviri nemaviri paakatanga kutonga, uye akatonga kwemakore maviri ari muJerusarema. Amai vake vainzi Meshuremeti mwanasikana waHaruzi wokuJotbha.
20  Akaramba achiita zvakaipa pamberi paJehovha, sezvakanga zvaitwa nababa vake Manase.
21  Akaramba achifamba nenzira yose yakanga yafambwa nababa vake, uye akaramba achishumira zvidhori zvaisemesa sendove zvakanga zvashumirwa nababa vake, achizvikotamira.
22  Nokudaro akasiya Jehovha Mwari wemadzitateguru ake, uye haana kufamba nenzira yaJehovha.
23  Vashandi vaAmone vakazomumukira, vakaurayira mambo mumba make.
24  Asi vanhu vomunyika yacho vakauraya vose vakanga vamukira Mambo Amone. Vanhu vomunyika yacho vakabva vagadza mwanakomana wake Josiya kuti ave mambo panzvimbo pake.
25  Mamwe mabasa ose aAmone, nezvaakaita, hazvina kunyorwa here mubhuku remabasa emazuva emadzimambo aJudha?
26  Naizvozvo vakamuviga muguva rake raiva mumunda waAza; uye mwanakomana wake Josiya akatanga kutonga panzvimbo pake.
25  Zvino mugore rechipfumbamwe iye ava mambo, mumwedzi wechigumi, pazuva rechigumi romwedzi wacho, Nebhukadhinezari mambo weBhabhironi akasvika, chokwadi, iye neuto rake rose rehondo, kuzorwisa Jerusarema, vakadzika musasa pakatarisana naro, vakavaka rusvingo kumativi ose kuti varirwise.
2  Guta racho rakakombwa kusvikira mugore rechigumi nerimwe chete raMambo Zedhekiya.
3  Pazuva rechipfumbamwe romwedzi wechina, nzara yakanga yanyanya muguta, uye makanga musina zvokudya nokuda kwevanhu vomunyika yacho.
4  Guta rakaputswa, varume vose vehondo vakatiza usiku nenzira yokugedhi raiva pakati pemasvingo maviri aiva pedyo nomunda wamambo, vaKadheya pavakanga vakakomba guta; uye mambo akatanga kuenda akananga kuArabha.
5  Uto rehondo revaKadheya rakatevera mambo, vakamubata mumapani erenje eJeriko; uye uto rake rose rehondo rakapararira richimusiya.
6  Vakabva vabata mambo, vakaenda naye kwaiva namambo weBhabhironi kuRibra, kuti vanomutonga.
7  Vakauraya vanakomana vaZedhekiya iye achizviona, akapofumadza maziso aZedhekiya, achibva azomusunga nezvisungo zvomumakumbo zvemhangura, akaenda naye kuBhabhironi.
8  Mumwedzi wechishanu, pazuva rechinomwe romwedzi wacho, imo mugore rechigumi nemapfumbamwe raMambo Nebhukadhinezari mambo weBhabhironi, Nebhuzaradhani mukuru wevarindi, mushandi wamambo weBhabhironi, akasvika kuJerusarema.
9  Akapisa imba yaJehovha neimba yamambo nedzimba dzose dzomuJerusarema; uye akapisawo dzimba dzevakuru vose nomoto.
10  Uto rose rehondo revaKadheya raiva nomukuru wevarindi rakaputsa masvingo eJerusarema kumativi ose.
11  Nebhuzaradhani mukuru wevarindi akatapa vamwe vanhu vose vakanga vasiyiwa muguta nevakanga vatiza, vaya vakanga vaenda kuna mambo weBhabhironi nevamwe vanhu vose.
12  Mukuru wevarindi akasiya vamwe vanhu vomunyika yacho vakanga vakaderera kuti vave vatarisiri vemizambiringa uye vashandi vaiita zvokumanikidzwa.
13  VaKadheya vakaputsa-putsa mbiru dzemhangura dzaiva muimba yaJehovha, nezvingoro nedziva remhangura zvaiva muimba yaJehovha, vakaenda nemhangura yazvo kuBhabhironi.
14  Vakatora makeni nemafoshoro nezvokudzimisa moto nemakapu nemidziyo yose yemhangura yavaishandisa kushumira.
15  Mukuru wevarindi akatora midziyo yokuisira moto nendiro zvaiva zvendarama chaiyo nezviya zvaiva zvesirivha chaiyo.
16  Kana dziri mbiru mbiri, dziva rimwe chete nezvingoro zvakanga zvagadzirirwa imba yaJehovha naSoromoni, pakanga pasina nzira yokuziva nayo kurema kwemhangura yemidziyo yose iyi.
17  Mbiru imwe neimwe yakanga yakareba makubhiti gumi nemasere, uye musoro waiva pairi waiva wemhangura; musoro wacho wakanga wakareba makubhiti matatu; mambure nemapomegraneti zvakanga zvakapoteredza musoro wacho, wose zvawo, zvaiva zvemhangura; uye mbiru yechipiri yaiva nezvakafanana neizvi pamusoro pemambure acho.
18  Mukuru wevarindi akatorawo mupristi mukuru Seraya nomupristi wechipiri Zefaniya nevachengeti vemasuo vatatu;
19  uye muguta akatora jinda rimwe chete rairayira varume vehondo, nevarume vashanu pane vaya vaibvumirwa kupinda maiva namambo vaiva muguta; nomunyori womukuru weuto, uya aiunganidza vanhu vomunyika yacho, nevarume makumi matanhatu pavanhu vomunyika yacho vaiva muguta;
20  uye Nebhuzaradhani mukuru wevarindi akabva avatora, akaenda navo kwaiva namambo weBhabhironi kuRibra.
21  Mambo weBhabhironi akabva avabaya, akavaurayira kuRibra munyika yeHamati. Nokudaro vaJudha vakatapwa vachibva panyika yavo.
22  Zvino iye akagadza Gedhariya mwanakomana waAhikamu mwanakomana waShafani kuti atarisire vanhu vakasiyiwa munyika yaJudha, vakanga vasiyiwa naNebhukadhinezari mambo weBhabhironi.
23  Vakuru vose vemauto ehondo, ivo nevarume vavo, pavakanzwa kuti mambo weBhabhironi akanga agadza Gedhariya, vakabva vaenda kwaiva naGedhariya kuMizpa. Ivo vaiva Ishmaeri mwanakomana waNetaniya naJohanani mwanakomana waKareya naSeraya mwanakomana waTanhumeti muNetofa naJaazaniya mwanakomana womuMaakati, ivo nevarume vavo.
24  Gedhariya akabva apika kwavari nokuvarume vavo akati kwavari: “Musatya kuva vashandi vevaKadheya. Garai munyika mushandire mambo weBhabhironi, uye zvichakufambirai zvakanaka.”
25  Zvino mumwedzi wechinomwe, Ishmaeri mwanakomana waNetaniya mwanakomana waErishama wevana voumambo akasvika, iye nevarume gumi vaaiva navo, vakabaya Gedhariya, zvokuti akafa, pamwe chete nevaJudha nevaKadheya vaaiva navo muMizpa.
26  Pashure paizvozvo, vanhu vose, kubvira kumuduku kusvikira kumukuru, nevakuru vemauto ehondo vakasimuka, vakaenda kuIjipiti; nokuti vakanga vava kutya vaKadheya.
27  Zvino mugore rechimakumi matatu nemanomwe Jehoyakini mambo waJudha atapwa, mumwedzi wechigumi nemiviri, pazuva rechimakumi maviri nemanomwe romwedzi wacho, Evhiri-merodhaki mambo weBhabhironi, mugore raakava mambo, akasimudza musoro waJehoyakini mambo waJudha, akamubudisa muimba yevasungwa;
28  uye akatanga kutaura naye zvinhu zvakanaka, akabva akwidziridza chigaro chake choumambo kupfuura zvigaro zvoumambo zvemamwe madzimambo aaiva nawo muBhabhironi.
29  Akabvisa nguo dzake dzomujeri; uye nguva dzose aidya zvokudya pamberi pake mazuva ose oupenyu hwake.
30  Kana uri mugove wake wezvokudya, aipiwa mugove wake wezvokudya namambo nguva dzose, zuva nezuva sezvaaifanira kupiwa, mazuva ose oupenyu hwake.
13  Mugore rechimakumi maviri nematatu raJehoashi mwanakomana waAhaziya mambo waJudha, Jehoahazi mwanakomana waJehu akava mambo waIsraeri muSamariya kwemakore gumi nemanomwe.
2  Akaramba achiita zvakaipa pamberi paJehovha, akatevera chivi chaJerobhoamu mwanakomana waNebhati, chaakatadzisa Israeri nacho. Haana kutsauka pachiri.
3  Jehovha akatsamwira vaIsraeri kwazvo, zvokuti akavaisa muruoko rwaHazaeri mambo weSiriya nomuruoko rwaBheni-hadhadhi mwanakomana waHazaeri mazuva avo ose.
4  Kwapera nguva yakati, Jehoahazi akatsvaka kunzwirwa nyasha naJehovha, zvokuti Jehovha akamuteerera; nokuti akanga aona kudzvinyirirwa kwaiitwa Israeri, nokuti mambo weSiriya akanga avadzvinyirira.
5  Naizvozvo Jehovha akapa vaIsraeri muponesi, zvokuti havana kuzodzvinyirirwa neSiriya, uye vanakomana vaIsraeri vakaramba vachigara mumisha yavo sezvavaiita kare.
6  (Asi havana kurega chivi cheimba yaJerobhoamu, chaakatadzisa Israeri nacho. Akafamba machiri; uye kunyange danda dzvene rakanga rimire muSamariya.)
7  Nokuti iye akanga asina kusiyira Jehoahazi varwi chero vapi zvavo kunze kwevatasvi vemabhiza makumi mashanu nengoro gumi nevarume zviuru gumi vaifamba netsoka, nokuti mambo weSiriya akanga avaparadza, kuti avaite seguruva riri pari kupurwa.
8  Mamwe mabasa ose aJehoahazi nezvose zvaakaita nokuva kwake nesimba, hazvina kunyorwa here mubhuku remabasa emazuva emadzimambo aIsraeri?
9  Jehoahazi akazorara nemadzitateguru ake, vakamuviga muSamariya; uye mwanakomana wake Jehoashi akatanga kutonga panzvimbo pake.
10  Mugore rechimakumi matatu nemanomwe raJehoashi mambo waJudha, Jehoashi mwanakomana waJehoahazi akava mambo waIsraeri muSamariya kwemakore gumi nematanhatu.
11  Akaramba achiita zvakaipa pamberi paJehovha. Haana kurega zvivi zvose zvaJerobhoamu mwanakomana waNebhati, zvaakatadzisa Israeri nazvo. Iye akafamba mazviri.
12  Mamwe mabasa ose aJehoashi nezvose zvaakaita nokuva kwake nesimba nokurwa kwaakaita naAmaziya mambo waJudha, hazvina kunyorwa here mubhuku remabasa emazuva emadzimambo aIsraeri?
13  Jehoashi akazorara nemadzitateguru ake, Jerobhoamu akagara pachigaro chake choumambo. Jehoashi akavigwawo muSamariya pamwe chete nemadzimambo aIsraeri.
14  Zvino Erisha akanga ava kurwara nechirwere chaizomuuraya. Naizvozvo Jehoashi mambo waIsraeri akaenda kwaaiva, akatanga kuchemera pachiso chake achiti: “Baba vangu, baba vangu kani, ngoro yehondo yaIsraeri nevatasvi vake vemabhiza!”
15  Erisha akati kwaari: “Tora uta nemiseve.” Naizvozvo akatora uta nemiseve.
16  Akati kuna mambo waIsraeri: “Bata uta.” Naizvozvo akahubata, Erisha achibva aisa maoko ake pamaoko amambo.
17  Akabva ati: “Vhura hwindo rokumabvazuva.” Naizvozvo akarivhura. Erisha akazoti: “Pfura!” Naizvozvo akapfura. Zvino iye akati: “Museve waJehovha woruponeso, iwo museve woruponeso unorwisa Siriya! Iwe uchakunda Siriya kuAfeki kusvikira waiparadza chose.”
18  Zvino akati: “Tora miseve yacho.” Iye akaitora. Akabva ati kuna mambo waIsraeri: “Pfura pasi.” Naizvozvo akapfura katatu ndokurega.
19  Munhu waMwari wechokwadi akamutsamwira; nokudaro akati: “Waifanira kupfura kashanu kana katanhatu! Kudai wadaro waizokunda Siriya kusvikira waiparadza chose, asi zvino uchakunda Siriya katatu.”
20  Pashure paizvozvo Erisha akafa, vakamuviga. Zvino kwaiva nemapoka evapambi evaMoabhi aigara achiuya munyika pakutanga kwegore.
21  Zvavakanga vachiviga mumwe murume, vakaona boka revapambi. Vakabva vakanda murume wacho muguva raErisha, vakaenda. Murume wacho paakagunzva mapfupa aErisha, akabva ava mupenyu, akamira netsoka dzake.
22  Zvino Hazaeri mambo weSiriya akadzvinyirira vaIsraeri mazuva ose aJehoahazi.
23  Asi Jehovha akavanzwira nyasha, akavanzwira ngoni, akafunga nezvavo nokuda kwesungano yake naAbrahamu, Isaka naJakobho; uye haana kuda kuvaparadza, uye haana kuvarasa vachibva pamberi pake kusvikira zvino.
24  Hazaeri mambo weSiriya akazofa, mwanakomana wake Bheni-hadhadhi akatanga kutonga panzvimbo pake.
25  Jehoashi mwanakomana waJehoahazi akatorerazve Bheni-hadhadhi mwanakomana waHazaeri maguta aakanga atorera Jehoahazi baba vake muhondo. Jehoashi akamukunda katatu, akatorazve maguta aIsraeri.
14  Mugore rechipiri raJehoashi mwanakomana waJehoahazi mambo waIsraeri, Amaziya mwanakomana waJehoashi mambo waJudha akava mambo.
2  Akanga aine makore makumi maviri nemashanu paakatanga kutonga, uye akatonga kwemakore makumi maviri nemapfumbamwe ari muJerusarema. Amai vake vainzi Jehoadhini wokuJerusarema.
3  Akaramba achiita zvakarurama pamberi paJehovha, asi kwete satateguru vake Dhavhidhi. Akaita maererano nezvose zvakanga zvaitwa nababa vake Jehoashi.
4  Asi nzvimbo dzakakwirira hadzina kubviswa. Vanhu vakanga vachiri kubayira zvibayiro nokukwidzira utsi hwezvibayiro panzvimbo dzakakwirira.
5  Zvino umambo hwacho pahwakanga hwangosimba muruoko rwake, akatanga kuuraya vashandi vake vakanga vauraya mambo, ivo baba vake.
6  Asi haana kuuraya vanakomana vevaurayi vacho, maererano nezvakanyorwa mubhuku romutemo waMosesi zvakarayirwa naJehovha, achiti: “Madzibaba haafaniri kuurayiwa nokuda kwevanakomana, uye vanakomana havafaniri kuurayiwa nokuda kwemadzibaba; asi mumwe nomumwe achaurayirwa chivi chake.”
7  Akauraya vaEdhomu muMupata woMunyu, varume zviuru gumi, akatora Sera pakurwa, rikatumidzwa kuti Jokteeri kusvikira nhasi.
8  Panguva iyoyo Amaziya akatuma nhume kuna Jehoashi mwanakomana waJehoahazi mwanakomana waJehu mambo waIsraeri, achiti: “Uya. Ngatirwisane takarirana chiso nechiso.”
9  Jehoashi mambo waIsraeri akabva atumira shoko kuna Amaziya mambo waJudha, achiti: “Utumbambeva hwaiva muRebhanoni hwakatumira shoko kumusidhari waiva muRebhanoni, huchiti, ‘Ipa mwanakomana wangu mwanasikana wako kuti ave mudzimai wake.’ Asi imwe mhuka yomusango yaiva muRebhanoni yakapfuura nepo ikatsika-tsika utumbambeva hwacho.
10  Chokwadi, iwe wakaparadza Edhomu, zvino mwoyo wako waita kuti uzvikwidziridze. Gara nokukudzwa kwako, ugare mumba mako. Unodirei kukakavara izvo zvinhu zvisina kumira zvakanaka, woparara iwe nevaJudha vauinavo?”
11  Asi Amaziya haana kuteerera. Naizvozvo Jehoashi mambo waIsraeri akauya, vakarwisana vakatarirana chiso nechiso, iye naAmaziya mambo waJudha, kuBheti-shemeshi raJudha.
12  Judha akakundwa naIsraeri, zvokuti mumwe nomumwe akatizira kutende rake.
13  Jehoashi mambo waIsraeri akabata Amaziya mambo waJudha mwanakomana waJehoashi mwanakomana waAhaziya kuBheti-shemeshi, vachibva vazosvika kuJerusarema, akaputsa rusvingo rweJerusarema kubvira paGedhi raEfremu kusvikira kuGedhi Repakona, makubhiti mazana mana.
14  Akatora ndarama yose nesirivha nezvinhu zvose zvaiva muimba yaJehovha nomunzvimbo dzaichengeterwa pfuma yeimba yamambo pamwe chete nevasungwa, akabva adzokera kuSamariya.
15  Mamwe mabasa ose aJehoashi, zvaakaita uye kuva kwake nesimba nokurwa kwaakaita naAmaziya mambo waJudha, hazvina kunyorwa here mubhuku remabasa emazuva emadzimambo aIsraeri?
16  Jehoashi akazorara nemadzitateguru ake, akavigwa muSamariya pamwe chete nemadzimambo aIsraeri, mwanakomana wake Jerobhoamu akatanga kutonga panzvimbo pake.
17  Amaziya mwanakomana waJehoashi mambo waJudha akararama kwemakore gumi nemashanu pashure pokufa kwaJehoashi mwanakomana waJehoahazi mambo waIsraeri.
18  Mamwe mabasa ose aAmaziya, haana kunyorwa here mubhuku remabasa emazuva emadzimambo aJudha?
19  Vakazobatana kuti vamumukire vari kuJerusarema, iye akatizira kuRakishi; asi vakatuma vanhu, vakamutevera kuRakishi, vakamuurayira ikoko.
20  Naizvozvo vakamutakura nemabhiza, iye akavigwa muJerusarema pamwe chete nemadzitateguru ake muGuta raDhavhidhi.
21  Vanhu vose vaJudha vakabva vatora Azariya, panguva yaaiva nemakore gumi nematanhatu, vakamugadza kuti ave mambo panzvimbo pababa vake Amaziya.
22  Iye akavaka Erati, akaridzorera kuna Judha pashure pokunge mambo arara nemadzitateguru ake.
23  Mugore rechigumi nemashanu raAmaziya mwanakomana waJehoashi mambo waJudha, Jerobhoamu mwanakomana waJehoashi mambo waIsraeri akava mambo muSamariya kwemakore makumi mana nerimwe chete.
24  Akaramba achiita zvakaipa pamberi paJehovha. Haana kurega zvivi zvose zvaJerobhoamu mwanakomana waNebhati, zvaakatadzisa Israeri nazvo.
25  Iye ndiye akadzorera muganhu waIsraeri kubvira kumuganhu weHamati kusvikira kugungwa reArabha, maererano neshoko raJehovha Mwari waIsraeri uyo akataura achishandisa mushumiri wake Jona mwanakomana waAmitai, muprofita wokuGati-heferi.
26  Nokuti Jehovha akanga aona kutambudzika kukuru kwaIsraeri. Kwakanga kusina asina mubatsiri kana asina zvaanobatsira, uye kwakanga kusina anobatsira Israeri.
27  Jehovha akanga apikira kusaparadza zita raIsraeri pasi pematenga. Naizvozvo akavaponesa noruoko rwaJerobhoamu mwanakomana waJehoashi.
28  Mamwe mabasa ose aJerobhoamu nezvose zvaakaita nokuva kwake nesimba, kurwa kwaakaita nokudzorera kwaakaita Dhamasiko neHamati kuJudha iri muIsraeri, hazvina kunyorwa here mubhuku remabasa emazuva emadzimambo aIsraeri?
29  Jerobhoamu akazorara nemadzitateguru ake, pamwe chete nemadzimambo aIsraeri, mwanakomana wake Zekariya akatanga kutonga panzvimbo pake.
19  Zvino Mambo Hezekiya paakangozvinzwa, akabva abvarura nguo dzake, akapfeka masaga, akapinda mumba maJehovha.
2  Akatumawo Eriyakimu, aitarisira imba, naShebhina munyori nevarume vakuru vevapristi vakapfeka masaga kumuprofita Isaya mwanakomana waAmozi.
3  Zvino vakati kwaari: “Zvanzi naHezekiya, ‘Nhasi izuva rokutambudzika nerokutukwa nerokuvirimirwa; nokuti vanakomana vasvika pamuromo wechibereko, asi hapana simba rokusununguka.
4  Zvichida Jehovha Mwari wenyu achanzwa mashoko ose aRabhisheki, akatumwa naishe wake mambo weAsiriya kuti ashore Mwari mupenyu, uye achaita kuti azvidavirire nokuda kwemashoko anzwiwa naJehovha Mwari wenyu. Nyengetererai vaya vakasara varipo.’”
5  Naizvozvo vashandi vaMambo Hezekiya vakapinda maiva naIsaya.
6  Isaya akabva ati kwavari: “Muti kuna ishe wenyu, ‘Zvanzi naJehovha: “Usatya mashoko awanzwa andatukwa nawo nevashandi vamambo weAsiriya.
7  Tarira ndichaita kuti anetseke, achanzwa mashoko odzokera kunyika yake; uye ndichaita kuti aurayiwe nebakatwa ari munyika yake.”’”
8  Pashure paizvozvo Rabhisheki akadzoka, akawana mambo weAsiriya achirwa neRibna; nokuti akanga anzwa kuti akanga abva kuRakishi.
9  Akanzwa zvichinzi nezvaTihaka mambo weItiopiya: “Auya kuzorwa newe.” Naizvozvo akatumazve nhume kuna Hezekiya, achiti:
10  “Muti kuna Hezekiya mambo waJudha, ‘Mwari wako wauri kuvimba naye ngaarege kukunyengera, achiti: “Jerusarema harizoiswi muruoko rwamambo weAsiriya.”
11  Tarira! Iwe wakanzwa zvakaitwa nemadzimambo eAsiriya kunyika dzose nokudziparadza chose; zvino iwe uchanunurwa here?
12  Vanamwari vemamwe marudzi akaparadzwa nemadzitateguru angu vakaanunura here, Gozani neHarani neRezefi nevanakomana vokuEdheni vaiva muTeri-asari?
13  Ari kupi—iye mambo weHamati, mambo weApadhi, mambo wemaguta eSefavhaimu, Hena neIvha?’”
14  Hezekiya akabva atora tsamba yacho muruoko rwenhume, akaiverenga, Hezekiya achibva aenda kuimba yaJehovha, akaibhedhenura pamberi paJehovha.
15  Hezekiya akatanga kunyengetera ari pamberi paJehovha, akati: “Haiwa Jehovha Mwari waIsraeri, agere pamusoro pemakerubhi, imi moga ndimi Mwari wechokwadi paumambo hwose hwenyika. Ndimi makaita matenga nenyika.
16  Haiwa Jehovha, rerekai nzeve yenyu, munzwe. Haiwa Jehovha, svinudzai maziso enyu, muone, uye inzwai mashoko aSaniheribhi aatumira kuti ashore Mwari mupenyu.
17  Haiwa Jehovha, ichokwadi kuti madzimambo eAsiriya akaparadza marudzi nenyika yawo.
18  Akakanda vanamwari vawo mumoto, nokuti vakanga vasiri vanamwari, asi zvinhu zvakagadzirwa nemaoko omunhu, danda nedombo; zvokuti akavaparadza.
19  Asi zvino, haiwa Jehovha Mwari wedu, tapota, tiponesei paruoko rwake, kuti umambo hwose hwenyika huzive kuti imi, haiwa Jehovha, ndimi Mwari moga.”
20  Zvino Isaya mwanakomana waAmozi akatumira shoko kuna Hezekiya, achiti: “Zvanzi naJehovha Mwari waIsraeri, ‘Ndanzwa kunyengetera kwawaita kwandiri pamusoro paSaniheribhi mambo weAsiriya.
21  Izvi ndizvo zvataurwa naJehovha pamusoro pake: “Mhandara yeZiyoni yakuzvidza, yakunyomba.Mwanasikana weJerusarema adzungudza musoro wake ari shure kwako.
22  Ndiani wawakashora uye wawakatuka?Wakashevedzera kuna aniUye unotarira kumusoro nemaziso ako here?Wakazviitira Mutsvene waIsraeri!
23  Wakashora Jehovha uchishandisa nhume dzako ukati,‘Nengoro dzangu zhinji dzehondo ini—Ndichakwira pamusoro penzvimbo dzine makomo,Iwo mativi ari kure kwazvo eRebhanoni;Ndichatema misidhari yaro mirefu, mijunipa yaro yakanaka kwazvo.Ndichapinda munzvimbo yaro yarinogara yokupedzisira, iro sango romunda waro wemichero.
24  Ndichachera tsime ndonwa mvura yokune imwe nyika,Ndichaomesa migero yose yeIjipiti yorwizi rwaNire netsoka dzangu.’
25  Hauna kunzwa here? Kubvira kunguva yekare ndizvo zvandichaita.Ndakatozvironga kubvira pamazuva akapfuura.Zvino ndichazviita.Uchaita kuti maguta akavakirirwa ave matongo semirwi yezvakaparadzwa.
26  Maoko evagari vawo achashayiwa simba;Vachavhundutswa uye vachanyadziswa.Vachafanana nezvinomera zvomusango nouswa huchiri huduku hwakasvibirira,Souswa hwepamatenga edzimba pahunopiswa nemhepo yokumabvazuva.
27  Ndinonyatsoziva kugara kwako wakanyarara, kubuda kwako nokupinda kwako,Uye kunditsamwira kwako,
28  Nokuti kunditsamwira kwako nokudzvova kwako zvasvika munzeve dzangu.Ndichaisa chokukochekera nacho changu mumhino mako nematomu angu pakati pemiromo yako,Ndichakudzorera nenzira yawakauya nayo.”
29  “‘Ichi ndicho chichava chiratidzo kwauri: Gore rino muchadya zvinongomera zvoga, mugore rechipiri muchadya mahoko; asi mugore rechitatu dyarai mbeu, mukohwe, uye dyarai minda yemizambiringa mudye zvibereko zvayo.
30  Zvino vaya veimba yaJudha vachapukunyuka, vaya vachasara, vachadzika midzi pasi vobereka zvibereko kumusoro.
31  Nokuti vachasara vachabuda muJerusarema uye vaya vachapukunyuka vachabuda muGomo reZiyoni. Kushingaira kwaJehovha wemauto kuchazviita.
32  “‘Ndokusaka zvanzi naJehovha pamusoro pamambo weAsiriya: “Haazopindi muguta rino uyewo haazopfuri nomuseve imomo, kana kunangana naro nenhoo kana kurigadzirira rusvingo rwokurikomba narwo.
33  Achadzokera nenzira yaakauya nayo, uye haazopindi muguta rino, ndizvo zvinotaura Jehovha.
34  Ndichadzivirira guta rino kuti ndiriponese nokuda kwangu uye nokuda kwomushumiri wangu Dhavhidhi.”’”
35  Zvino usiku ihwohwo ngirozi yaJehovha yakaenda, ikauraya zviuru zana nemakumi masere nezvishanu mumusasa wevaAsiriya. Vanhu pavakafumomuka, vakaona vose vava zvitunha.
36  Naizvozvo Saniheribhi mambo weAsiriya akabva, akaenda, akadzokera, akanogara kuNinivhi.
37  Zvino zvaakanga akakotama ari muimba yaNisroki mwari wake, Adramereki naSharezeri, vanakomana vake, vakamuuraya nebakatwa, ivo vakatizira kunyika yeArarati. Mwanakomana wake Esari-hadhoni akatanga kutonga panzvimbo pake.
24  Pamazuva ake, Nebhukadhinezari mambo weBhabhironi akauya, naizvozvo Jehoyakimu akava mushandi wake kwemakore matatu. Asi akachinja, akamupandukira.
2  Jehovha akatanga kumutumira mapoka evapambi evaKadheya nemapoka evapambi evaSiriya nemapoka evapambi evaMoabhi nemapoka evapambi evanakomana vaAmoni, akaramba achiatuma kuzorwisa Judha, kuti avaparadze, maererano neshoko raJehovha raakanga ataura achishandisa vashumiri vake vaprofita.
3  Izvi zvakaitika kuJudha nokuti zvakanga zvarayirwa naJehovha, kuti avabvise pamberi pake nokuda kwezvivi zvaManase, maererano nezvose zvaakanga aita;
4  uyewo nokuda kweropa risina mhosva raakanga ateura, zvokuti akazadza Jerusarema neropa risina mhosva, uye Jehovha akaramba kumukanganwira.
5  Mamwe mabasa ose aJehoyakimu nezvose zvaakaita, hazvina kunyorwa here mubhuku remabasa emazuva emadzimambo aJudha?
6  Jehoyakimu akazorara nemadzitateguru ake, mwanakomana wake Jehoyakini akatanga kutonga panzvimbo pake.
7  Mambo weIjipiti haana kuzobudazve munyika yake, nokuti mambo weBhabhironi akanga atora zvose zvaiva zvamambo weIjipiti, kubvira kumupata une rukova weIjipiti kusvikira kurwizi rwaYufratesi.
8  Jehoyakini akanga aine makore gumi nemasere paakatanga kutonga, uye akatonga kwemwedzi mitatu ari muJerusarema. Amai vake vainzi Nehushta mwanasikana waErinatani wokuJerusarema.
9  Iye akaramba achiita zvakaipa pamberi paJehovha, maererano nezvose zvakanga zvaitwa nababa vake.
10  Munguva iyoyo vashandi vaNebhukadhinezari mambo weBhabhironi vakauya kuJerusarema, zvokuti guta racho rakakombwa.
11  Nebhukadhinezari mambo weBhabhironi akauya kuzorwisa guta racho, vashandi vake pavakanga vakarikomba.
12  Jehoyakini mambo waJudha akazobuda achienda kuna mambo weBhabhironi, iye naamai vake nevashandi vake nemachinda ake nevatariri vake; uye mambo weBhabhironi akamutora mugore rechisere ava mambo.
13  Akabva abudisa pfuma yose yeimba yaJehovha nepfuma yose yeimba yamambo imomo, akagura-gura midziyo yose yendarama yakanga yagadzirwa naSoromoni mambo waIsraeri mutemberi yaJehovha, sezvakanga zvataurwa naJehovha.
14  Akatapa Jerusarema rose nemachinda ose nevarume vose vakashinga, vaiva nesimba—akatapa vane zviuru gumi—nemhizha dzose nevavaki vemasvingo okudzivirira nawo. Hapana akasiyiwa kunze kwevanhu vakaderera vomunyika yacho.
15  Nokudaro akatapa Jehoyakini akamuendesa kuBhabhironi; uye akatapawo amai vamambo nemadzimai amambo nemachinda ake nevarume vakuru vomunyika yacho, akaenda navo kuBhabhironi vachibva kuJerusarema.
16  Mambo weBhabhironi akatapawo varume vose vakanga vakashinga, vane zviuru zvinomwe, mhizha nevavaki vemasvingo okudzivirira nawo, vane chiuru, varume vose vaiva nesimba vairwa, akavaendesa kuBhabhironi.
17  Mambo weBhabhironi akagadzawo babamudiki vake Mataniya kuti vave mambo panzvimbo pake. Akabva achinja zita ravo kuti rinzi Zedhekiya.
18  Zedhekiya akanga aine makore makumi maviri nerimwe chete paakatanga kutonga, uye akatonga kwemakore gumi nerimwe chete ari muJerusarema. Amai vake vainzi Hamutari mwanasikana waJeremiya wokuRibna.
19  Akaramba achiita zvakaipa pamberi paJehovha, maererano nezvose zvakanga zvaitwa naJehoyakimu.
20  Izvi zvakaitika muJerusarema nomuJudha nokuda kwokutsamwa kwaJehovha, kusvikira avabvisa pamberi pake. Zedhekiya akatanga kupandukira mambo weBhabhironi.
5  Zvino Naamani, mukuru weuto ramambo weSiriya, akanga ava murume mukuru pamberi pashe wake uye airemekedzwa, nokuti Jehovha akanga aponesa Siriya achimushandisa; murume wacho akanga ari murume akashinga, ane simba, kunyange zvazvo aiva nemaperembudzi.
2  VaSiriya vakanga vaenda semapoka evapambi, vakatapa musikana muduku kunyika yaIsraeri, uye akazoshandira mudzimai waNaamani.
3  Kwapera nguva yakati, iye akati kuna tenzikadzi wake: “Kudai ishe wangu aiva pamberi pomuprofita ari kuSamariya! Iye aizomuporesa maperembudzi ake.”
4  Naizvozvo mumwe munhu akasvika, akataura kunashe wake kuti: “Musikana anobva kunyika yaIsraeri akataura zvokuti nezvokuti.”
5  Mambo weSiriya akabva ati: “Enda! Rega nditumire tsamba kuna mambo waIsraeri.” Naizvozvo akaenda akabata matarenda gumi esirivha nezvidimbu zviuru zvitanhatu zvendarama nenguo gumi dzokuchinja muruoko rwake.
6  Akasvika netsamba yacho kuna mambo waIsraeri, yaiti: “Zvino panosvika tsamba ino kwauri, ndatumawo mushandi wangu Naamani kwauri, kuti umuporese maperembudzi ake.”
7  Zvino mambo waIsraeri paakangoverenga tsamba yacho, akabva abvarura nguo dzake, akati: “Ndini Mwari here, kuti ndiuraye kana kuchengetedza munhu ari mupenyu? Nokuti munhu uyu ari kutumira shoko kwandiri kuti ndiporese munhu maperembudzi ake; ndapota, tarirai, muone kuti ari kutsvaka sei kupopotedzana neni.”
8  Zvino Erisha munhu waMwari wechokwadi paakangonzwa kuti mambo waIsraeri akanga abvarura nguo dzake, akabva atumira shoko kuna mambo achiti: “Mabvarurirei nguo dzenyu? Ndapota, ngaauye kwandiri kuti azive kuti pakati paIsraeri pane muprofita.”
9  Naizvozvo Naamani akasvika aine mabhiza ake nengoro dzake dzehondo, akamira pasuo reimba yaErisha.
10  Asi Erisha akatuma nhume kwaari, achiti: “Enda uko, ugeze kanomwe muJodhani kuti nyama yako idzoke kwauri; uchene.”
11  Naamani akatsamwa, akatanga kuenda achiti: “Ndanga ndati, ‘Achabuda ouya kwandiri, omira, odana zita raJehovha Mwari wake, opuruzira panzvimbo yacho noruoko rwake, oporesa ane maperembudzi.’
12  Abhana naFapari, nzizi dzeDhamasiko, hadzisi nani kupfuura mvura yose yaIsraeri here? Handingagezimo ndikachena here?” Naizvozvo akatendeuka, akaenda akatsamwa.
13  Zvino vashandi vake vakaswedera pedyo, vakataura naye, vakati: “Baba vangu, kudai muprofita anga akuudzai kuti muite chinhu chikuru, maisazochiita here? Zvino zvakadini zvaati kwamuri, ‘Geza, uchene’?”
14  Akabva aenda, akazvinyudza muJodhani kanomwe maererano neshoko romunhu waMwari wechokwadi; nyama yake ichibva yadzoka ikafanana nenyama yomukomana muduku, akava akachena.
15  Akabva adzokera kumunhu waMwari wechokwadi, iye neboka rake rose, akasvika akamira pamberi pake, akati: “Zvino, ndava kuziva kuti panyika pose hapana Mwari asi pakati paIsraeri chete. Zvino ndapota, gamuchirai chipo chokuonga chomushumiri wenyu.”
16  Asi iye akati: “NaJehovha mupenyu wandinomira pamberi pake, handisi kuzochigamuchira.” Akatanga kumumanikidza kuti achigamuchire, asi iye aingoramba.
17  Naamani akazoti: “Kana musingadi henyu, ndapota, mushandi wenyu ngaapiwe ivhu, mutoro ungatakurwa nemanyurusi maviri; nokuti mushandi wenyu haazopizve vamwe vanamwari chero vapi zvavo chinopiwa chinopiswa kana chibayiro kunze kwaJehovha.
18  Jehovha ngaakanganwire mushandi wenyu pane izvi: Ishe wangu paanopinda muimba yaRimoni kuti akotame imomo, paanenge akasendama paruoko rwangu, ini ndikakotama muimba yaRimoni, pandinokotama muimba yaRimoni, ndapota, Jehovha ngaakanganwire mushandi wenyu pane izvi.”
19  Iye akati: “Enda norugare.” Naizvozvo akabva kwaari, akafamba chinhambwe chakati.
20  Zvino Gehazi mushandi waErisha, munhu waMwari wechokwadi, akati: “Tenzi wangu arega Naamani muSiriya uyu zvaasina kugamuchira zvaauya nazvo paruoko rwake. NaJehovha mupenyu, ndichamumhanyira, nditore chimwe chinhu kwaari.”
21  Gehazi akatevera Naamani. Naamani paakaona mumwe munhu achimumhanyira, akabva aburuka mungoro yake kuti asangane naye, akati: “Kwakanaka here?”
22  Iye akati: “Kwakanaka. Tenzi wangu andituma achiti, ‘Tarirai! Majaya maviri, vanakomana vevaprofita, achangobva kusvika kwandiri, achibva kunzvimbo ine makomo yaEfremu. Ndapota, vapeiwo tarenda resirivha nenguo mbiri dzokuchinja.’”
23  Naamani akati: “Tora hako matarenda maviri.” Akaramba achimumanikidza, akazosungira matarenda maviri esirivha muhomwe mbiri, nenguo mbiri dzokuchinja, akazvipa vashandi vake vaviri, kuti vazvitakure vari pamberi pake.
24  Paakasvika kuOferi, akabva azvitora pamaoko avo, akazviisa mumba make, akarega varume vacho vachienda. Naizvozvo ivo vakaenda.
25  Iye akapinda, akabva amira pedyo natenzi wake. Zvino Erisha akati kwaari: “Gehazi, uri kubva kupi?” Asi iye akati: “Mushandi wenyu haana kwaamboenda.”
26  Iye akati kwaari: “Mwoyo wangu hauna kuendawo paya patendeuka murume wacho kuti aburuke mungoro yake kuti asangane newe here? Ndiyo nguva yokugamuchira sirivha kana kugamuchira nguo kana minda yemiorivhi kana minda yemizambiringa kana makwai kana mombe kana vashandirume kana vashandikadzi here?
27  Naizvozvo maperembudzi aNaamani achanamatira iwe nevana vako nokusingagumi.” Pakarepo akabva pamberi pake, ava nemaperembudzi akachena sechando.
15  Mugore rechimakumi maviri nemanomwe raJerobhoamu mambo waIsraeri, Azariya mwanakomana waAmaziya mambo waJudha akava mambo.
2  Akanga aine makore gumi nematanhatu paakatanga kutonga, uye akatonga kwemakore makumi mashanu nemaviri ari muJerusarema. Amai vake vainzi Jekoriya wokuJerusarema.
3  Iye akaramba achiita zvakarurama pamberi paJehovha, maererano nezvose zvakanga zvaitwa nababa vake Amaziya.
4  Asi nzvimbo dzakakwirira hadzina kubviswa. Vanhu vakanga vachiri kubayira zvibayiro nokukwidzira utsi hwezvibayiro panzvimbo dzakakwirira.
5  Jehovha akazorova mambo nedenda, akaramba aine maperembudzi kusvikira pazuva raakafa, uye akaramba achigara muimba yake asingachaiti mabasa, Jotamu mwanakomana wamambo paaitarisira imba yacho, achitonga vanhu vomunyika yacho.
6  Mamwe mabasa ose aAzariya nezvose zvaakaita, hazvina kunyorwa here mubhuku remabasa emazuva emadzimambo aJudha?
7  Azariya akazorara nemadzitateguru ake, vakamuviga pamwe chete nemadzitateguru ake muGuta raDhavhidhi; uye mwanakomana wake Jotamu akatanga kutonga panzvimbo pake.
8  Mugore rechimakumi matatu nemasere raAzariya mambo waJudha, Zekariya mwanakomana waJerobhoamu akava mambo waIsraeri muSamariya kwemwedzi mitanhatu.
9  Akaita zvakaipa pamberi paJehovha, sezvakanga zvaitwa nemadzitateguru ake. Haana kurega zvivi zvaJerobhoamu mwanakomana waNebhati, zvaakatadzisa Israeri nazvo.
10  Zvino Sharumu mwanakomana waJabheshi akamumukira, akamubaya kuIbreyamu, akamuuraya, akatanga kutonga panzvimbo pake.
11  Mamwe mabasa ose aZekariya, akanyorwa mubhuku remabasa emazuva emadzimambo aIsraeri.
12  Iroro ndiro raiva shoko raJehovha raakanga audza Jehu, achiti: “Vanakomana vachagara pachigaro choumambo chaIsraeri nokuda kwako kusvikira kuchizvarwa chechina.” Zvakaitika saizvozvo.
13  Zvino Sharumu mwanakomana waJabheshi, akava mambo mugore rechimakumi matatu nemapfumbamwe raUziya mambo waJudha, akaramba achitonga kwomwedzi uzere ari muSamariya.
14  Menahemu mwanakomana waGadhi akabva auya achibva kuTiza akasvika kuSamariya, akabaya Sharumu mwanakomana waJabheshi ari muSamariya, akamuuraya; uye iye akatanga kutonga panzvimbo pake.
15  Mamwe mabasa ose aSharumu nokumukira kwake kwaakaita, zvakanyorwa mubhuku remabasa emazuva emadzimambo aIsraeri.
16  Panguva iyoyo Menahemu ndipo paakaparadza Tifsa nezvose zvaiva mariri nenharaunda yaro kubvira kuTiza, nokuti harina kumuzarurira, iye akariparadza. Akatumbura vakadzi varo vose vaiva nepamuviri.
17  Mugore rechimakumi matatu nemapfumbamwe raAzariya mambo waJudha, Menahemu mwanakomana waGadhi akava mambo waIsraeri kwemakore gumi ari muSamariya.
18  Akaramba achiita zvakaipa pamberi paJehovha. Haana kurega zvivi zvose zvaJerobhoamu mwanakomana waNebhati, zvaakatadzisa Israeri nazvo, mazuva ake ose.
19  Puri mambo weAsiriya akauya munyika. Naizvozvo Menahemu akapa Puri matarenda esirivha chiuru, kuti amubatsire kusimbisa umambo hwake.
20  Naizvozvo Menahemu akatora sirivha yacho kuvaIsraeri, akaitora kuvarume vose vaiva nesimba, vakanga vakashinga, kuti ape mambo weAsiriya mashekeri esirivha makumi mashanu nokuda kwomurume mumwe nomumwe. Mambo weAsiriya akabva adzokera, haana kugara munyika yacho.
21  Mamwe mabasa ose aMenahemu nezvose zvaakaita, hazvina kunyorwa here mubhuku remabasa emazuva emadzimambo aIsraeri?
22  Menahemu akazorara nemadzitateguru ake, mwanakomana wake Pekahiya akatanga kutonga panzvimbo pake.
23  Mugore rechimakumi mashanu raAzariya mambo waJudha, Pekahiya mwanakomana waMenahemu akava mambo waIsraeri muSamariya kwemakore maviri.
24  Akaramba achiita zvakaipa pamberi paJehovha. Haana kurega zvivi zvaJerobhoamu mwanakomana waNebhati, zvaakatadzisa Israeri nazvo.
25  Peka mwanakomana waRemariya mubatsiri wake akabva amumukira, akamuurayira muSamariya mushongwe yokugara yeimba yamambo aina Agobhu naAriye, uye aiva nevarume makumi mashanu vevanakomana vokuGiriyedhi. Naizvozvo akamuuraya, akatanga kutonga panzvimbo pake.
26  Mamwe mabasa ose aPekahiya nezvose zvaakaita, zvakanyorwa mubhuku remabasa emazuva emadzimambo aIsraeri.
27  Mugore rechimakumi mashanu nemaviri raAzariya mambo waJudha, Peka mwanakomana waRemariya akava mambo waIsraeri muSamariya kwemakore makumi maviri.
28  Akaramba achiita zvakaipa pamberi paJehovha. Haana kurega zvivi zvaJerobhoamu mwanakomana waNebhati, zvaakatadzisa Israeri nazvo.
29  Mumazuva aPeka mambo waIsraeri, Tigrati-pireseri mambo weAsiriya akauya, akatora Ijoni neAbheri-bheti-maaka neJanoa neKedheshi neHazori neGiriyedhi neGarireya, nyika yose yaNaftari, akavatapa, akaenda navo kuAsiriya.
30  Hoshea mwanakomana waEraa akazomukira Peka mwanakomana waRemariya, akamubaya, akamuuraya; uye akatanga kutonga panzvimbo pake mugore rechimakumi maviri raJotamu mwanakomana waUziya.
31  Mamwe mabasa ose aPeka nezvose zvaakaita, zvakanyorwa mubhuku remabasa emazuva emadzimambo aIsraeri.
32  Mugore rechipiri raPeka mwanakomana waRemariya mambo waIsraeri, Jotamu mwanakomana waUziya mambo waJudha akava mambo.
33  Akanga aine makore makumi maviri nemashanu paakatanga kutonga, uye akatonga kwemakore gumi nematanhatu ari muJerusarema. Amai vake vainzi Jerusha, mwanasikana waZadhoki.
34  Akaramba achiita zvakarurama pamberi paJehovha. Akaita maererano nezvose zvakanga zvaitwa nababa vake Uziya.
35  Asi nzvimbo dzakakwirira hadzina kubviswa. Vanhu vakanga vachiri kubayira zvibayiro uye kukwidzira utsi hwezvibayiro panzvimbo dzakakwirira. Ndiye akavaka gedhi rokumusoro reimba yaJehovha.
36  Mamwe mabasa ose aJotamu, zvaakaita, hazvina kunyorwa here mubhuku remabasa emazuva emadzimambo aJudha?
37  Mumazuva iwayo Jehovha akatanga kutuma Rezini mambo weSiriya naPeka mwanakomana waRemariya kunorwisa Judha.
38  Jotamu akazorara nemadzitateguru ake, akavigwa pamwe chete nemadzitateguru ake muGuta raDhavhidhi tateguru vake; uye mwanakomana wake Ahazi akatanga kutonga panzvimbo pake.
20  Mumazuva iwayo Hezekiya akarwara zvokuda kufa. Naizvozvo muprofita Isaya mwanakomana waAmozi akapinda maaiva, akati kwaari: “Zvanzi naJehovha, ‘Rayira imba yako, nokuti iwe uchafa, hauzorarami.’”
2  Akabva atendeudzira chiso chake kumadziro, akatanga kunyengetera kuna Jehovha, achiti:
3  “Ndinokukumbirai kwazvo, haiwa Jehovha, ndapota, yeukai kufamba kwandakaita pamberi penyu muchokwadi uye nomwoyo wakakwana, uye ndakaita zvakanaka pamberi penyu.” Hezekiya akatanga kusvimha misodzi kwazvo.
4  Zvino Isaya akanga asati asvika pachivanze chepakati pakasvika shoko raJehovha kwaari, richiti:
5  “Dzokera, uti kuna Hezekiya mutungamiriri wevanhu vangu, ‘Zvanzi naJehovha Mwari watateguru vako Dhavhidhi: “Ndanzwa munyengetero wako. Ndaona misodzi yako. Tarira ndichakuporesa. Pazuva rechitatu uchaenda kuimba yaJehovha.
6  Ndichawedzera makore gumi nemashanu pamazuva ako, ndichakununura iwe neguta rino muchanza chamambo weAsiriya, uye ndichadzivirira guta rino nokuda kwangu uye nokuda kwomushumiri wangu Dhavhidhi.”’”
7  Zvino Isaya akati: “Torai keke remaonde akasvinwa akaomeswa.” Naizvozvo vakaritora, vakariisa pamota, achibva azopora zvishoma nezvishoma.
8  Munguva iyi, Hezekiya akati kuna Isaya: “Chiratidzo chokuti Jehovha achandiporesa uye chokuti ndichaenda kuimba yaJehovha pazuva rechitatu chii?”
9  Isaya akati: “Ichi ndicho chiratidzo chako chinobva kuna Jehovha chokuti Jehovha achaita zvaataura: Unoda kuti mumvuri uende mberi nhanho gumi dzematanho kana kuti udzokere shure nhanho gumi here?”
10  Hezekiya akabva ati: “Chinhu chiri nyore kuti mumvuri uende mberi nhanho gumi, asi kwete kuti mumvuri udzoke shure nhanho gumi.”
11  Muprofita Isaya akabva ashevedzera kuna Jehovha; uye akaita kuti mumvuri wakanga wadzika udzoke zvishoma nezvishoma pamatanho, kureva matanho echikwiriso chaAhazi, nhanho gumi kudzoka shure.
12  Panguva iyoyo Bherodhaki-bharadhani mwanakomana waBharadani mambo weBhabhironi akatumira tsamba nechipo kuna Hezekiya; nokuti akanga anzwa kuti Hezekiya akanga achirwara.
13  Hezekiya akavateerera, akavaratidza imba yake yose yepfuma, sirivha nendarama nemafuta ebharisamu nemafuta akanaka neimba yake yezvombo nezvose zvaiva papfuma yake. Hapana chinhu chavasina kuratidzwa naHezekiya muimba yake uye munzvimbo yake yose yaaitonga.
14  Pashure paizvozvo muprofita Isaya akapinda maiva naMambo Hezekiya akati kwaari: “Varume ava vati chii uye vauya kwauri vachibva kupi?” Naizvozvo Hezekiya akati: “Vabva kunyika iri kure, kuBhabhironi.”
15  Iye akati: “Vaonei mumba mako?” Hezekiya akati: “Vaona zvose zviri mumba mangu. Hapana chandisina kuvaratidza papfuma yangu.”
16  Zvino Isaya akati kuna Hezekiya: “Chinzwa shoko raJehovha,
17  ‘“Tarira! Mazuva achauya, uye zvose zviri mumba mako nezvakaunganidzwa nemadzitateguru ako kusvikira nhasi zvichaendeswa kuBhabhironi. Hapana chichasiyiwa,” Jehovha adaro.
18  “Vamwe vanakomana vako vachabuda mauri, vauchabereka, vachatorwa uye vachava machinda mumuzinda wamambo weBhabhironi.”’”
19  Hezekiya akabva ati kuna Isaya: “Shoko raJehovha rawataura rakanaka.” Iye akatizve: “Hazvina kudaro here, kana rugare nechokwadi zvichizoramba zviripo mumazuva angu?”
20  Mamwe mabasa ose aHezekiya nokuva nesimba kwake kwose nokugadzira kwaakaita dziva nomugero akabva apinza mvura muguta, hazvina kunyorwa here mubhuku remabasa emazuva emadzimambo aJudha?
21  Hezekiya akazorara nemadzitateguru ake; uye mwanakomana wake Manase akatanga kutonga panzvimbo pake.
1  Zvino pashure pokunge Ahabhi afa, vaMoabhi vakamukira Israeri.
2  Ahaziya akawira pasi nepahwindo raiva nesefa reimba yake yepadenga yaiva muSamariya, akarwara. Naizvozvo akatuma nhume, akati kwadziri: “Endai mubvunze Bhaari-zebhubhu mwari weEkroni kana ndichizopora pakurwara uku.”
3  Asi ngirozi yaJehovha yakati kuna Eriya muTishbhi: “Simuka uende kunosangana nenhume dzamambo weSamariya, uti kwadziri, ‘Pakati paIsraeri hapana Mwari zvachose here, zvamuri kuenda kunobvunza Bhaari-zebhubhu mwari weEkroni?
4  Naizvozvo zvanzi naJehovha: “Hauzoburuki pamubhedha pawakakwira, nokuti chokwadi uchafa.”’” Nokudaro Eriya akaenda.
5  Nhume dzacho padzakadzoka kwaari, akabva ati kwadziri: “Madzokerei?”
6  Naizvozvo dzakati kwaari: “Kune murume auya kuzosangana nesu, akati kwatiri, ‘Dzokerai kuna mambo akutumai, muti kwaari: “Zvanzi naJehovha, ‘Pakati paIsraeri hapana Mwari zvachose here, zvauri kutuma vanhu kunobvunza Bhaari-zebhubhu mwari weEkroni? Naizvozvo, hauzoburuki pamubhedha pawakakwira, nokuti chokwadi uchafa.’”’”
7  Iye akati kwavari: “Murume wacho auya kuzosangana nemi akakuudzai mashoko aya anga akaita sei?”
8  Naizvozvo vakati kwaari: “Murume akapfeka nguo yemvere, akasunga bhandi reganda muchiuno make.” Akabva ati: “NdiEriya muTishbhi.”
9  Zvino akamutumira mukuru wevanhu makumi mashanu aine vanhu vake makumi mashanu. Paakakwira kwaaiva, akamuona agere pamusoro pegomo. Zvino akati kwaari: “Munhu waMwari wechokwadi, zvanzi namambo, ‘Burukai.’”
10  Asi Eriya akapindura mukuru wevanhu makumi mashanu akati: “Kana ndiri munhu waMwari, moto ngauburuke kumatenga uparadze iwe nevanhu vako makumi mashanu.” Zvino moto wakaburuka kumatenga ukaparadza iye nevanhu vake makumi mashanu.
11  Naizvozvo akamutumira mumwe mukuru wevanhu makumi mashanu aine vanhu vake makumi mashanu. Iye akamupindurawo akati: “Munhu waMwari wechokwadi, zvanzi namambo, ‘Burukai nokukurumidza.’”
12  Asi Eriya akavapindura akati: “Kana ndiri munhu waMwari wechokwadi, moto ngauburuke kumatenga uparadze iwe nevanhu vako makumi mashanu.” Zvino moto waMwari wakaburuka kumatenga ukaparadza iye nevanhu vake makumi mashanu.
13  Akatumazve mukuru wevanhu makumi mashanu wechitatu aine vanhu vake makumi mashanu. Asi mukuru wevanhu makumi mashanu wechitatu akakwira, akasvika, akapfugama nemabvi ake pamberi paEriya, akatanga kumuteterera kuti anzwirwe nyasha, akati kwaari: “Munhu waMwari wechokwadi, ndapota, mweya wangu nemweya yevashandi venyu makumi mashanu ngaive inokosha kwamuri.
14  Onai moto waburuka kumatenga ukaparadza vakuru vaviri vevanhu makumi mashanu vatanga kuuya, mumwe nomumwe nevanhu vake makumi mashanu, asi zvino mweya wangu ngauve unokosha kwamuri.”
15  Ngirozi yaJehovha yakabva yati kuna Eriya: “Buruka naye. Usamutya.” Naizvozvo akasimuka, akaenda naye kwaiva namambo.
16  Akabva ati kwaari: “Zvanzi naJehovha, ‘Zvawakatuma nhume kuti dzinobvunza Bhaari-zebhubhu mwari weEkroni, pakati paIsraeri hapana Mwari zvachose here wokuti ubvunze? Naizvozvo hauzoburuki pamubhedha pawakakwira, nokuti chokwadi uchafa.’”
17  Iye akazofa maererano neshoko raJehovha rakanga rataurwa naEriya; uye Jehoramu akatanga kutonga panzvimbo pake, mugore rechipiri raJehoramu mwanakomana waJehoshafati mambo waJudha, nokuti iye akanga asina kuva nomwanakomana.
18  Zvimwe zvinhu zvose zvakaitwa naAhaziya, hazvina kunyorwa here mubhuku remabasa emazuva emadzimambo aIsraeri?
2  Zvino Jehovha paakanga ava kuda kukwidza Eriya kumatenga ari mudutu, Eriya naErisha vakabva kuGirigari.
2  Eriya akati kuna Erisha: “Ndapota, gara pano, nokuti Jehovha andituma kuBheteri.” Asi Erisha akati: “NaJehovha mupenyu uye nomweya wenyu mupenyu, handisi kuzokusiyai.” Naizvozvo vakaenda kuBheteri.
3  Vanakomana vevaprofita vaiva kuBheteri vakabva vauya kuna Erisha, vakati kwaari: “Munozviziva here kuti nhasi Jehovha achabvisa tenzi wenyu kuti arege kuva mukuru wenyu?” Iye akati: “Ndinozviziva. Nyararai.”
4  Zvino Eriya akati kwaari: “Erisha, ndapota gara pano, nokuti Jehovha andituma kuJeriko.” Asi iye akati: “NaJehovha mupenyu uye nomweya wenyu mupenyu, handisi kuzokusiyai.” Naizvozvo vakasvika kuJeriko.
5  Vanakomana vevaprofita vaiva kuJeriko vakabva vaenda kuna Erisha, vakati kwaari: “Munozviziva here kuti nhasi Jehovha achabvisa tenzi wenyu kuti arege kuva mukuru wenyu?” Iye akati: “Ndinozviziva. Nyararai.”
6  Zvino Eriya akati kwaari: “Ndapota, gara pano nokuti Jehovha andituma kuJodhani.” Asi iye akati: “NaJehovha mupenyu uye nomweya wenyu mupenyu, handisi kuzokusiyai.” Naizvozvo vakaenda vari vaviri.
7  Zvino kwaiva nevarume makumi mashanu vevanakomana vevaprofita vakaenda, vakaramba vamire pavaioneka vari nechokure; asi ivo vari vaviri vakamira pedyo naJodhani.
8  Eriya akabva atora nguo yake yebasa, akaipeta, akarova mvura, ikakamukana zvishoma nezvishoma imwe ichienda uku imwe uko, zvokuti vari vaviri vakayambuka nepanyika yakaoma.
9  Zvino vachangoyambuka, Eriya akati kuna Erisha: “Kumbira chandingakuitira ndisati ndabviswa kwauri.” Erisha akati: “Ndapota, itai kuti zvikamu zviviri zvomudzimu wenyu zviuye kwandiri.”
10  Iye akati: “Wakumbira chinhu chakaoma. Kana ukandiona pandichabviswa kwauri, zvichaitika kwauri saizvozvo; asi kana ukasandiona, hazvizoitiki.”
11  Zvino sezvavakanga vachifamba vachitaura zvavo, vakaona ngoro yehondo yomoto nemabhiza omoto, uye zvakavaparadzanisa; uye Eriya akakwira kumatenga ari mudutu.
12  Nguva yose iyi Erisha akanga achizviona, uye akanga achishevedzera achiti: “Baba vangu, baba vangu kani, ngoro yehondo yaIsraeri nevatasvi vake vemabhiza!” Haana kuzomuonazve. Naizvozvo akabata nguo dzake akadzibvarura nepakati.
13  Pashure paizvozvo akanhonga nguo yaEriya yebasa yakanga yadonha ichibva paari, akadzokera, akamira pamhenderekedzo yaJodhani.
14  Akabva atora nguo yaEriya yakanga yadonha ichibva paari, akarova mvura akati: “Jehovha, Iye Mwari waEriya ari kupi?” Paakarova mvura yacho, yakabva yakamukana zvishoma nezvishoma imwe ichienda uku imwe uko, zvokuti Erisha akayambuka.
15  Vanakomana vevaprofita vaiva kuJeriko pavakamuona achiri kure, vakatanga kuti: “Mudzimu waEriya wagara pana Erisha.” Naizvozvo vakauya kuzomuchingura, vakamukotamira.
16  Vakati kwaari: “Zvino tarirai, vashandi venyu vane varume makumi mashanu, vanhu vakashinga. Tapota, regai vaende, vatsvake tenzi wenyu. Zvimwe mudzimu waJehovha wamusimudza, ukamukanda pane rimwe gomo kana kuti mune mumwe mupata.” Asi iye akati: “Musavatuma.”
17  Ivo vakaramba vachimumanikidza kusvikira ava kunyara, zvokuti akati: “Vatumei.” Zvino vakatuma varume makumi mashanu; uye vakaramba vachitsvaka kwemazuva matatu, asi havana kumuwana.
18  Pavakadzoka kwaari, iye akanga achigara muJeriko. Akabva ati kwavari: “Handina here kuti kwamuri, ‘Musaenda’?”
19  Kwapera nguva yakati, varume veguta racho vakati kuna Erisha: “Zvino tarirai, guta riri panzvimbo yakanaka, sokuona kuri kuita tenzi wangu; asi mvura ndiyo yakaipa, uye nyika iri kuita kuti pamuviri pabve.”
20  Iye akati: “Nditorerei ndiro duku itsva, muise munyu imomo.” Naizvozvo vakauya nayo.
21  Akabva abuda, akaenda pachitubu chemvura yacho, akakanda munyu mukati macho, akati: “Zvanzi naJehovha, ‘Ndiri kuita kuti mvura iyi ive noutano. Haizokonzerizve rufu kana kuita kuti pamuviri pabve.’”
22  Mvura yacho ichakaporeswa kusvikira nhasi, maererano neshoko raErisha raakataura.
23  Zvino akabva ikoko akaenda kuBheteri. Zvaakanga achienda ari munzira, vakomana vaduku vakabuda muguta, vakatanga kumunyomba, vakaramba vachiti kwaari: “Iwe nyamhanza, kwira! Iwe nyamhanza, kwira!”
24  Iye akazotendeuka, akavaona, akavatuka achishandisa zita raJehovha. Mhuka hadzi mbiri dzinonzi mabheya dzakabva dzabuda musango, dzikabvambura-bvambura vana vacho vose makumi mana nevaviri.
25  Akabva ipapo akaramba achienda kuGomo reKameri, akazobva ikoko akadzokera kuSamariya.
3  Zvino Jehoramu mwanakomana waAhabhi akava mambo waIsraeri muSamariya, mugore rechigumi nemasere raJehoshafati mambo waJudha, akaramba achitonga kwemakore gumi nemaviri.
2  Akaramba achiita zvakaipa pamberi paJehovha, kungoti haana kuzoita sababa vake kana saamai vake, asi akabvisa shongwe tsvene yaBhaari yakanga yagadzirwa nababa vake.
3  Akanamatira kuzvivi zvaJerobhoamu mwanakomana waNebhati, zvaakatadzisa Israeri nazvo. Haana kuzvirega.
4  Zvino Mesha mambo weMoabhi akava munhu anopfuwa makwai, uye airipa mambo waIsraeri makwayana zviuru zana nemakondohwe asina kuveurwa zviuru zana.
5  Asi Ahabhi paakangofa, mambo weMoabhi akamukira mambo waIsraeri.
6  Naizvozvo Mambo Jehoramu akabuda muSamariya pazuva iroro, akaunganidza vaIsraeri vose.
7  Akatumawo shoko kuna Jehoshafati mambo waJudha, achiti: “Mambo weMoabhi andimukira. Uchaenda neni kuMoabhi kuhondo here?” Iye akati: “Ndichaenda. Ndakangoita sewe; vanhu vangu vakangoita sevanhu vako; mabhiza angu akangoita semabhiza ako.”
8  Iye akati: “Tichaenda nenzira ipi?” Naizvozvo iye akati: “Nenzira yokurenje rokuEdhomu.”
9  Mambo waIsraeri namambo waJudha namambo weEdhomu vakaenda, vakaramba vachienda vachipoterera kwemazuva manomwe, asi kwakanga kusina mvura yokuti mauto nezvipfuwo zvavakanga vainazvo zvinwe.
10  Mambo waIsraeri akazoti: “Zvinonzwisa urombo sei kuti Jehovha akashevedza madzimambo matatu aya kuti aaise muruoko rwaMoabhi!”
11  Jehoshafati akati: “Kuno hakuna muprofita waJehovha here? Saka ngatibvunzei Jehovha tichishandisa iye.” Naizvozvo mumwe wevashandi vamambo waIsraeri akapindura akati: “Kuno kuna Erisha mwanakomana waShafati, aidira mvura pamaoko aEriya.”
12  Jehoshafati akabva ati: “Shoko raJehovha riri kwaari.” Naizvozvo mambo waIsraeri naJehoshafati namambo weEdhomu vakaenda kwaaiva.
13  Zvino Erisha akati kuna mambo waIsraeri: “Ndinei nemi? Endai kuvaprofita vababa venyu nokuvaprofita vaamai venyu.” Asi mambo waIsraeri akati kwaari: “Aiwa, nokuti Jehovha akashevedza madzimambo matatu aya kuti aaise muruoko rwaMoabhi.”
14  Erisha akati: “NaJehovha wemauto mupenyu wandinomira pamberi pake, kudai ndanga ndisina hanya naJehoshafati mambo waJudha, ndaisazokutarirai kana kukuonai.
15  Zvino ndiunzirei muridzi wechiridzwa chine tambo.” Zvino muridzi wechiridzwa paakangoridza, ruoko rwaJehovha rwakava paari.
16  Akati: “Zvanzi naJehovha, ‘Mupata wose uyu une rukova ngauzare nemigero;
17  nokuti zvanzi naJehovha: “Hamuzooni mhepo, uye hamuzooni kunaya kwemvura zhinji; asi mupata une rukova uchazara nemvura, muchanwa, imi nemombe dzenyu nezvipfuwo zvenyu.”’
18  Chinhu ichi chichava chiduku kuna Jehovha, uye achaisa vaMoabi mumaoko enyu.
19  Paradzai maguta ose akavakirirwa nemaguta ose akanaka kwazvo, temai miti yose yakanaka, vharai matsime ose emvura, uye shatisai minda yose yakanaka nematombo.”
20  Zvino mangwanani, panguva yokupiwa kwechibayiro chezviyo, tarira! mvura yakanga ichibva nechokuEdhomu, nyika ikazara nemvura.
21  Zvino vaMoabhi vose vakanzwa kuti madzimambo acho akanga auya kuzorwa navo. Naizvozvo vakaunganidza vanhu vakawanda kwazvo kubvira pazera revaikwanisa kusunga bhandi zvichikwira, vakamira pamuganhu.
22  Pavakafumomuka, zuva rakapenya pamvura, zvokuti vaMoabhi vaiva kune rumwe rutivi vakaona mvura yacho yakatsvuka seropa.
23  Vakatanga kuti: “Iri iropa! Chokwadi madzimambo acho aparadzwa nebakatwa, uye aurayana. Naizvozvo, haiwa imi vaMoabhi, endai munopamba!”
24  Pavakasvika mumusasa wevaIsraeri, vaIsraeri vakabva vasimuka, vakatanga kuparadza vaMoabhi zvokuti vakavatiza. Nokudaro vakapinda muMoabhi, vachiparadza vaMoabhi zvavaipinda.
25  Vakaputsa maguta, mumwe nomumwe akakanda dombo rake muzvikamu zvose zveminda yakanaka, vakazvizadza; uye vakavhara matsime ose emvura, vakatema miti yose yakanaka, kusvikira vangosiya matombo eKiri-hareseti chete; vanopotsera matombo nezvipfuramabwe vakarikomba, vakarirwisa.
26  Mambo weMoabhi paakaona kuti kurwa kwakanga kwamukurira, akabva atora varume mazana manomwe vaivhomora bakatwa kuti vapinde nepakati vachienda kuna mambo weEdhomu; asi vakakundikana.
27  Akazotora mwanakomana wake wedangwe akanga achizotonga panzvimbo pake akamupa sechibayiro chinopiswa parusvingo. Israeri akatsamwirwa kwazvo, zvokuti vakarega kumurwisa vakadzokera kunyika yavo.
12  Mugore rechinomwe raJehu, Jehoashi akava mambo, uye akatonga kwemakore makumi mana ari muJerusarema. Amai vake vainzi Zibhiya wokuBheeri-shebha.
2  Jehoashi akaramba achiita zvakarurama pamberi paJehovha mazuva ake ose aakanga achirayiridzwa nomupristi Jehoyadha.
3  Nzvimbo dzakakwirira chete ndidzo dzisina kubviswa. Vanhu vakanga vachiri kubayira nokukwidzira utsi hwezvibayiro panzvimbo dzakakwirira.
4  Jehoashi akati kuvapristi: “Mari yose yezvinopiwa zvitsvene inounzwa kuimba yaJehovha, mari inosarudzirwa munhu mumwe nomumwe, mari yemweya yacho maererano nokutemerwa kwomunhu, mari yose inobva pamwoyo womunhu mumwe nomumwe kuti auye nayo kuimba yaJehovha,
5  mupristi mumwe nomumwe ngaatore kune waanozivana naye; uye ngavagadzire nzvimbo dzakatsemuka dzeimba, papi nepapi pavanowana pakatsemuka.”
6  Zvino negore rechimakumi maviri nematatu raMambo Jehoashi, vapristi vakanga vasati vagadzira nzvimbo dzakanga dzakatsemuka dzeimba yacho.
7  Naizvozvo Mambo Jehoashi akashevedza mupristi Jehoyadha nevapristi akati kwavari: “Nei musiri kugadzira nzvimbo dzakatsemuka dzeimba? Zvino, musatora imwe mari kune vamunozivana navo, asi munofanira kuipa nokuda kwenzvimbo dzakatsemuka dzeimba.”
8  Vapristi vakabvuma kusatorazve imwe mari kuvanhu uye kusagadzira nzvimbo dzakanga dzakatsemuka dzeimba yacho.
9  Zvino mupristi Jehoyadha akatora bhokisi, akaboora buri pachivharo charo, akariisa pedyo neatari kurudyi rwomunhu kana achipinda muimba yaJehovha, uye vapristi, vachengeti vemasuo, vaiisa imomo mari yose yakanga ichiunzwa muimba yaJehovha.
10  Pavaingoona kuti mubhokisi makanga mava nemari yakawanda, munyori wamambo nomupristi mukuru vaiuya, voisungira muhomwe, voverenga mari yaiva muimba yaJehovha.
11  Vaiisa mari yacho yakanga yaverengwa mumaoko evanhu vaiita basa vakanga vagadzwa paimba yaJehovha. Ivo vaizoiripirawo vavezi nevavaki vakanga vachishanda paimba yaJehovha,
12  nevanhu vaivaka nematombo nevavezi vematombo, uye vaizotenga matanda nematombo akavezwa kuti vagadzire nzvimbo dzakanga dzakatsemuka dzeimba yaJehovha uye zvose zvaizoshandiswa paimba kuti igadzirwe.
13  Asi imba yaJehovha haina kugadzirirwa mabheseni esirivha, nezvokudzimisa moto, ndiro, mabhosvo, midziyo yendarama yemarudzi ose nemidziyo yesirivha nemari yakanga ichiunzwa kuimba yaJehovha;
14  nokuti vaiipa vanhu vaiita basa, uye ivo vaiigadzirisa imba yaJehovha.
15  Vaisaita kuti varume vavaipa mari yacho kuti vape vanhu vaiita basa vazvidavirire, nokuti vakanga vachishanda vakatendeka.
16  Asi mari yezvinopiwa zvemhosva nemari yezvinopiwa zvezvivi, yakanga isingaunzwi kuimba yaJehovha. Naizvozvo yakava yevapristi.
17  Zvino Hazaeri mambo weSiriya akaenda, akanorwa neGati akaritora, Hazaeri achibva azonanga kuJerusarema kuti anorwa naro.
18  Jehoashi mambo waJudha akatora zvinopiwa zvose zvitsvene zvakanga zvatsaurwa nemadzitateguru ake, Jehoshafati naJehoramu naAhaziya, iwo madzimambo aJudha, nezvinopiwa zvake zvitsvene nendarama yose yaiva munzvimbo yaichengeterwa pfuma yeimba yaJehovha neimba yamambo, akazvitumira kuna Hazaeri mambo weSiriya. Naizvozvo iye akarega kurwisa Jerusarema.
19  Mamwe mabasa ose aJehoashi nezvose zvaakaita, hazvina kunyorwa here mubhuku remabasa emazuva emadzimambo aJudha?
20  Zvisinei, vashandi vake vakasimuka, vakabatana kuti vamumukire, vakaurayira Jehoashi paimba yoMurwi Wevhu, panzira inoenda kuSira.
21  Jozakari mwanakomana waShimeyati naJehozabhadhi mwanakomana waShomeri, vashandi vake, ndivo vakamubaya zvokuti akafa. Naizvozvo vakamuviga pamwe chete nemadzitateguru ake muGuta raDhavhidhi; uye mwanakomana wake Amaziya akatanga kutonga panzvimbo pake.
