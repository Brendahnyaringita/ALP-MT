4  Zvino nemazuva okupedzisira gomo reimba yaJehovha richasimbiswa kwazvo kupfuura misoro yemakomo, richakwidziridzwa kupfuura zvikomo; uye marudzi achadirana achienda kwariri.
2  Marudzi mazhinji achaenda achiti: “Uyai, ngatikwirei kugomo raJehovha nokuimba yaMwari waJakobho; iye achatirayiridza nezvenzira dzake, uye isu tichafamba mumakwara ake.” Nokuti mutemo uchabuda muZiyoni, uye shoko raJehovha richabuda muJerusarema.
3  Achatonga pakati pemarudzi mazhinji, oruramisa zvinhu pamusoro pemarudzi ane simba ari kure. Vachapfura mapakatwa avo kuti ave miromo yemagejo nemapfumo avo kuti ave zvokuchekereresa miti. Havazosimudzirani mapakatwa, rudzi norudzi, uyewo havazodzidzizve kurwa.
4  Mumwe nomumwe achagara pasi pomuzambiringa wake, nepasi pomuonde wake, hapana angazovadederesa; nokuti muromo waJehovha wemauto wazvitaura.
5  Nokuti marudzi ose, achafamba rumwe norumwe nezita ramwari warwo; asi isu, tichafamba nezita raJehovha Mwari wedu nokusingagumi, kunyange nokusingaperi.
6  “Pazuva iroro,” ndizvo zvinotaura Jehovha, “ndichaunganidza ivo vaikamhina; uye ndichaunganidza ivo vakanga vakaparadzirwa, naivo vandakaitira zvakaipa.
7  Ndichaita kuti ivo vakanga vachikamhina vave vanosara, uye ndichaita kuti ivo vakabviswa vakaendeswa kure vave rudzi rune simba; Jehovha achava mambo wavo ari muGomo reZiyoni, kubvira zvino kusvikira nokusingagumi.
8  “Asi iwe, haiwa shongwe yeboka rezvipfuwo, chikomo chomwanasikana weZiyoni, zvichasvika kwauri, chokwadi, umambo hwokutanga huchauya, ihwo umambo hwomwanasikana weJerusarema.
9  “Zvino unorambirei uchishevedzera kwazvo? Ko mauri hamuna mambo, kana kuti gurukota rako raparara, zvokuti kurwadziwa kwakafanana nokurwadziwa kwomukadzi ari kusununguka kwakubata here?
10  Rwadziwa kwazvo, utambure nokusununguka, haiwa iwe mwanasikana weZiyoni, sezvinoita mukadzi ari kusununguka, nokuti zvino uchabuda muguta, uye uchanogara musango. Uchasvika kuBhabhironi. Uchanunurwa uri ikoko. Jehovha achakudzikinura muzvanza zvevavengi vako uri ikoko.
11  “Zvino uchaunganirwa nemarudzi mazhinji, aya ari kuti, ‘Ngaasvibiswe, uye maziso edu ngaatarire Ziyoni.’
12  Asi iwo, haazivi zvinofungwa naJehovha, uye haanzwisisi zano rake; nokuti achaaunganidza kuburiro sezvinoitwa mwanda wezviyo zvichangobva kuchekwa.
13  “Simuka upure, haiwa iwe mwanasikana weZiyoni; nokuti ndichachinja nyanga yako kuti ive yesimbi, ndichachinja mahwanda ako kuti ave emhangura, uchakuya marudzi mazhinji; uye uchatsaurira Jehovha mubereko wavo usina kururama sechinhu chakarambidzwa, uye pfuma yavo kuna Ishe wenyika yose.”
7  Ndine nhamo, nokuti ndaita semichero yomuzhizha yakaunganidzwa, sezvakasaririra pakakohwewa mazambiringa! Hapana sumbu remazambiringa rokudya, hapana onde rokutangatanga, ringadiwa nomweya wangu!
2  Munhu akavimbika aparara panyika, uye pakati pevanhu hapana munhu akarurama. Vose zvavo, vanovandira kuti vateure ropa. Munhu wose anovhima hama yake, aine mambure.
3  Maoko avo ari pane zvakaipa, kuti vanyatsozviita; muchinda ari kukumbira chimwe chinhu, uye uya ari kutonga anoita kudaro kuti awane mubayiro, munhu mukuru ari kutaura zvinoda mweya wake, zvaanoda iye pachake; uye vanozviruka pamwe chete.
4  Munhu wavo akanaka kupfuura vamwe vose akaita segwenzi rine minzwa, munhu wavo akarurama kupfuura vamwe vose akaipa kupfuura ruzhowa rweminzwa. Zuva romurindi wako, rokufungwa kwako richasvika. Zvino kukangaidzwa kwavo kuchavapo.
5  Musava nokutenda mune wamunofambidzana naye. Regai kuvimba neshamwari inovimbwa. Chenjerera kushama kwomuromo wako kumukadzi anorara pachipfuva chako.
6  Nokuti mwanakomana ari kuzvidza baba; mwanasikana ari kumukira amai vake; muroora ari kumukira vamwene vake; vavengi vomunhu vanhu vomumba make.
7  Asi ini, ndicharamba ndichitarira kuna Jehovha. Ndichamirira Mwari woruponeso rwangu. Mwari wangu achandinzwa.
8  Haiwa iwe mukadzi, muvengi wangu, rega kufara pamusoro pangu. Kunyange zvazvo ndakawira pasi, ndichamuka; kunyange ndichigara murima, Jehovha achava chiedza changu.
9  Ndichatakura hasha dzaJehovha—nokuti ndakamutadzira—kusvikira anditongera mhosva yangu ondiruramisira. Achandiunza kuchiedza; ndichatarira kururama kwake.
10  Muvengi wangu achaona, uye achafukidzwa nenyadzi, iye aiti kwandiri: “Ari kupi, iye Jehovha Mwari wako?” Maziso angu achamutarira. Zvino achava nzvimbo yokutsika-tsika, sematope omumigwagwa.
11  Zuva rokuvaka masvingo ako ematombo, pazuva iroro murau uchava kure.
12  Pazuva iroro vachauya kwauri vachibva kuAsiriya nemaguta eIjipiti, kubvira kuIjipiti kusvikira kuRwizi; kubvira kugungwa kusvikira kugungwa, uye kubvira kugomo kusvikira kugomo.
13  Nyika ichava dongo nemhosva yevagari vayo, nokuda kwezvibereko zvemabasa avo.
14  Fudzai vanhu venyu nomudonzvo wenyu, iwo makwai enhaka yenyu, iya yaigara yoga musango—pakati pomunda wemichero. Ngavafure muBhashani neGiriyedhi somumazuva ekare kare.
15  “Ndichavaratidza zvinhu zvinoshamisa sepamazuva avakabuda munyika yeIjipiti.
16  Marudzi achaona onyara nokuva nesimba kwawo. Achabata miromo yawo; nzeve dzawo hadzizonzwi.
17  Vachananzva guruva sezvinoita nyoka; vachabuda mumasvingo avo anodzivirira vachidedera sezvinoita zvinokambaira zvepanyika. Vachauya kuna Jehovha Mwari wedu vachidedera, uye vachakutyai.”
18  Ndoupi Mwari akaita semi, anoregerera kukanganisa nokuregerera kudarika kwevakasara venhaka yake? Haazorambi akatsamwa nokusingaperi, nokuti anofarira mutsa worudo.
19  Achatinzwirazve ngoni; achatsikirira kukanganisa kwedu. Muchakanda zvivi zvavo zvose munzvimbo dzakadzika dzegungwa.
20  Muchavaratidza chokwadi chenyu chakapiwa Jakobho, mutsa worudo wakapiwa Abrahamu, zvamakapikira madzitateguru edu kubvira pamazuva ekare kare.
6  Ndapota, inzwai zviri kutaurwa naJehovha. Simukai, taurai mhosva yenyu kumakomo, zvikomo ngazvinzwe inzwi renyu.
2  Haiwa imi makomo nemi zvinhu zvinogara kwenguva refu, imi nheyo dzenyika; inzwai mhosva ina Jehovha, nokuti Jehovha ane mhosva yaari kupa vanhu vake, uye achaitirana nharo naIsraeri:
3  “Haiwa imi vanhu vangu, ndakaitei kwamuri? Ndakakunetesai sei? Ndipupurirei.
4  Nokuti ndakakubudisai munyika yeIjipiti, uye ndakakudzikinurai muimba yevaranda; uye ndakatuma Mosesi, Aroni naMiriyemu pamberi penyu.
5  Ndapota, haiwa imi vanhu vangu, yeukai zvakarongwa naBharaki mambo weMoabhi, nezvaakapindurwa naBharami mwanakomana waBheori. Zvakaitika kubvira kuShitimu kusvikira kuGirigari, kuti mabasa akarurama aJehovha azivikanwe.”
6  Ndichauya pamberi paJehovha nechii? Ndichakotamira Mwari ari kumusoro nechii? Ndichauya pamberi pake nezvibayiro zvinopiswa zvakakwana, nemhuru dzine gore rimwe chete here?
7  Ko Jehovha angafadzwa nemakondohwe ane zviuru, nehova dzemafuta dzine makumi ezviuru here? Ndingapa mwanakomana wangu wedangwe nokuda kwokumukira kwangu, icho chibereko chedumbu rangu nokuda kwechivi chomweya wangu here?
8  Haiwa iwe munhu wepanyika, iye akakuudza kuti zvakanaka ndezvipi. Jehovha anodei kwauri kunze kwokuti ururamisire, ude mutsa uye uve nomwero pakufamba naMwari wako?
9  Inzwi raJehovha rinoshevedzera kuguta, uye munhu ane uchenjeri hunobatsira achatya zita renyu. Haiwa imi vanhu, inzwai shamhu naiye akaisarudza.
10  Muimba yomunhu akaipa muchine pfuma yezvakaipa nechiyero cheefa chakatapudzwa chinonyangadza here?
11  Ndingava akachena ini ndiine chikero chakaipa nehomwe yezviyereso zvematombo zvinonyengera here?
12  Nokuti vapfumi varo vazara nechisimba, vagari varo vakataura nhema, uye rurimi rwavo runonyengera mumuromo wavo.
13  “Iniwo, ndichakurwarisa nokukurova; uchaitwa dongo, nokuda kwezvivi zvako.
14  Iwe uchadya, asi haungaguti, uye hauzovi nechinhu mudumbu mako. Uchabvisa zvinhu, asi hauzoendi nazvo zvakachengeteka; uye chero zvauchaenda nazvo zvakachengeteka, ndichaita kuti zviparadzwe nebakatwa.
15  Iwe uchadyara mbeu, asi hauzokohwi. Iwe uchatsika-tsika maorivhi, asi hauzozori mafuta acho; uchatsika-tsikawo waini inotapira, asi hauzonwi waini yacho.
16  Mirau yaOmri nebasa rose reimba yaAhabhi zvinochengetwa, uye imi munofamba maererano nemazano avo; kuti iwe ndikuite chinhu chinokatyamadza uye vagari varo ndivaite chinhu chinoridzirwa muridzo; imi muchazvidzwa nemarudzi.”
5  “Panguva ino unozvicheka-cheka, haiwa iwe guta rapindwa nechisimba; iye akatikomba. Vacharova mutongi waIsraeri padama netsvimbo.
2  “Asi iwe, haiwa Bhetrehema Efrata, muduku kwazvo zvokusagona kuva pakati pezviuru zvaJudha, kwauri kuchabuda munhu achava mutongi pakati paIsraeri nokuda kwangu, iye akavamba panguva yokutangatanga, pamazuva enguva isingagumi.
3  “Naizvozvo achavasiya kusvikira panguva apo iye anosununguka achasununguka. Dzimwe hama dzake dzose dzichadzoka kuvanakomana vaIsraeri.
4  “Achamira, ofudza makwai nesimba raJehovha, noukuru hwezita raJehovha Mwari wake. Vacharamba vachigara vakachengeteka, nokuti zvino iye achava mukuru kusvikira kumigumo yenyika.
5  Uyu achava rugare. Asi muAsiriya, paanouya munyika yedu, uye paanotsika shongwe dzedu dzokugara, tichamumutsira vafudzi vanomwe, chokwadi tichamumutsira machinda masere pakati pevanhu kuti varwe naye.
6  Vachafudza nyika yeAsiriya nebakatwa, nenyika yaNimrodhi pamasuo ayo. Iye achatinunura pamuAsiriya, paanopinda munyika yedu nepaanotsika munharaunda yedu.
7  “Vachasara vaJakobho vachava sedova rinobva kuna Jehovha pakati pemarudzi mazhinji, vachava semvura zhinji inonaya pamusoro pezvinomera, izvo zvisingatarisiri kumunhu kana kumirira vanakomana vomunhu wepanyika.
8  Vachasara vaJakobho vachava pakati pemamwe marudzi, pakati pemarudzi mazhinji, seshumba iri pakati pemhuka dzomusango, somwana weshumba ava nezenze ari pakati pemapoka emakwai, uyo anoti kana akapfuura nepakati pawo, anotsika-tsika nokubvambura-bvambura; uye pasina mununuri.
9  Ruoko rwenyu ruchava pamusoro pemhandu dzenyu, uye vavengi venyu vose vachaparadzwa.”
10  “Zvino nezuva iroro,” ndizvo zvinotaura Jehovha, “ndichaparadza mabhiza ako pakati pako ndoparadza ngoro dzako.
11  Ndichaparadza maguta enyika yako ndoputsa nzvimbo dzako dzakavakirirwa.
12  Ndichaparadza uroyi muruoko rwako, uye hapana vanoita zvemashiripiti vauchazoramba uinavo.
13  Ndichaparadza mifananidzo yako yakavezwa neshongwe dzako dziri pakati pako, uye hauzokotamirizve basa remaoko ako.
14  Ndichadzura matanda ako matsvene pakati pako, ndotsakatisa maguta ako.
15  Ndichatsiva marudzi asina kuteerera ndakatsamwa uye ndakashatirwa.”
1  Iri ndiro shoko raJehovha rakauya kuna Mika wokuMoresheti, mumazuva aJotamu, Ahazi, Hezekiya, madzimambo aJudha, raakaona pamusoro peSamariya neJerusarema:
2  “Inzwai, haiwa imi marudzi, mose zvenyu; teerera, haiwa iwe nyika nezviri mauri, uye Changamire Ishe Jehovha ngaakupupurirei, iye Jehovha ari mutemberi yake tsvene.
3  Nokuti tarirai! Jehovha ari kubuda munzvimbo yake, achaburuka otsika panzvimbo dzakakwirira dzenyika.
4  Makomo achanyunguduka pasi pake, uye mapani achatsemuka, sezvinoita namo pamoto, sezvinoita mvura iri kudururirwa pamawere.
5  “Zvinhu izvi zvose zviripo nokuda kwokumukira kwaJakobho, nokuda kwezvivi zveimba yaIsraeri. Ndiani akaita kuti Jakobho amukire? Harisi Samariya here? Ndiani akaita kuti Judha ave nenzvimbo dzakakwirira? Harisi Jerusarema here?
6  Ndichaita kuti Samariya rive murwi wezvakaparadzwa panyika, nzvimbo dzokudyara mizambiringa; uye ndichadururira matombo aro mumupata, uye ndichaita kuti nheyo dzaro dzive pachena.
7  Mifananidzo yaro yakavezwa ichaputswa-putswa yose, zvipo zvose zvarakapiwa somubhadharo waro zvichapiswa nomoto; uye ndichaparadza zvidhori zvaro zvose. Nokuti rakazviunganidza kubva pazvinhu zvarakapiwa somubhadharo wepfambi, uye zvichadzokera kuchinhu chakapiwa somubhadharo wepfambi.”
8  Ndichachema uye ndichaungudza nokuda kweizvi; ndichafamba ndisina shangu uye ndisina kupfeka. Ndichaungudza sezvinoita hunguhwe, uye ndichachema sezvinoita mhou sheche.
9  Nokuti ronda raro harirapiki; nokuti rasvika kuna Judha, denda racho rasvika kugedhi revanhu vangu, kuJerusarema chaiko.
10  “Musazvizivisa muri muGati; chokwadi regai kusvimha misodzi. “Umburukai muguruva muri mumba maAfra.
11  Gura nepakati, haiwa iwe mukadzi anogara muShafiri, wakashama zvinonyadzisa. Mukadzi anogara muZaanani haana kubuda. Kuungudza kweBheti-ezeri kuchatora nzvimbo yakwo yokumira kwamuri.
12  Nokuti mukadzi anogara muMaroti akamirira zvinhu zvakanaka, asi zvakaipa ndizvo zvakauya zvichibva kuna Jehovha zvikaenda kugedhi reJerusarema.
13  Sungirira mabhiza anomhanya kwazvo pangoro, haiwa iwe mukadzi anogara muRakishi. Iye aiva kutanga kwechivi kumwanasikana weZiyoni, nokuti kumukira kwaIsraeri kwakawanikwa mauri.
14  Naizvozvo uchapa Moresheti-gati zvipo zvokuonekana. Dzimba dzaAkzibhu dzaiva chinhu chinonyengera kumadzimambo aIsraeri.
15  Ndichakuunzira anokutorera zvinhu, haiwa iwe mukadzi anogara muMarisha. Kukudzwa kwaIsraeri kuchasvika kuAdhuramu.
16  Gerwa muparavara, uveure bvudzi rako nokuda kwevanakomana vaunofarira kwazvo. Wedzera muparavara wako uite sezvakaita wegondo, nokuti vabva kwamuri vachienda kwavakatapirwa.”
2  “Vane nhamo vaya vanoronga zvakaipa, nevaya vanoita zvinokuvadza vari pamibhedha yavo! Vanozviita kwaedza mangwanani, nokuti vane simba rokuzviita mumaoko avo.
2  Vakachiva minda, vakaitora nechisimba; vakachivawo dzimba, vakadzitora; uye vakabiridzira murume neimba yake, murume nenhaka yake.
3  “Naizvozvo zvanzi naJehovha, ‘Tarirai ndiri kufungira mhuri iyi dambudziko ramusingazobvisi mitsipa yenyu pariri, zvokuti hamuzofambi muchizvikudza; nokuti ichava nguva yedambudziko.
4  Pazuva iroro mumwe munhu achakutaurirai chirevo uye achaita mariro, chokwadi achaita mariro. Mumwe munhu achati: “Chokwadi takapambwa! Anochinja mugove wevanhu vokwangu. Anoubvisa kwatiri sei! Anokamurira munhu asina kutendeka minda yedu.”
5  Naizvozvo hauzovi nomunhu anokanda tambo, achishandisa mujenya, muungano yaJehovha.
6  Imi musataura mashoko. Ivo vanotaura mashoko. Havazotauri mashoko pamusoro pezvinhu izvi. Kunyadziswa hakuzobvi.
7  “‘Haiwa iwe imba yaJakobho, zviri kunzi here: “Mudzimu waJehovha hauchafadzwi here, kana kuti izvi ndizvo zvaakaita?” Mashoko angu haaiti zvakanaka kune uya anofamba zvakarurama here?
8  “‘Nezuro vanhu vangu vakandimukira somuvengi chaiye. Imi munobvisa chishongo chakanaka pamberi penguo, pavanhu vanopfuura vaine chivimbo, sevaya vari kudzoka vachibva kuhondo.
9  Munodzinga vakadzi vevanhu vangu muimba inofarirwa kwazvo nomukadzi. Munobvisa kubwinya kwangu pavana vake nokusingagumi.
10  Simukai muende, nokuti ino haisi nzvimbo yokuzororera. Kuparadza kuripo; uye basa racho rokuparadza rinorwadza nokuti iye haasisina kuchena.
11  Kana munhu anofamba achitevera mhepo nenhema, akataura nhema achiti: “Ndichakutaurirai mashoko pamusoro pewaini uye pamusoro pedoro rinodhaka,” iye achavawo munhu anotaura mashoko nokuda kwevanhu ava.
12  “‘Chokwadi ndichaunganidza Jakobho, mose zvenyu; chokwadi ndichaunganidza vakasara vaIsraeri. Ndichavaisa mudanga vakabatana, seboka rezvipfuwo, seboka rezvipfuwo riri mumafuro aro; vachaita ruzha nevanhu ikoko.’
13  “Munhu anovavhurira nzira achaenda pamberi pavo: chokwadi vachavhura nzira vobuda. Vachapfuura nepagedhi, uye vachabuda napo. Mambo wavo achapfuura ari mberi kwavo, Jehovha achivatungamirira.”
3  Zvino ndakati: “Ndapota, inzwai imi vakuru vaJakobho nemi vatungamiriri veimba yaIsraeri. Harisi basa renyu here kuti muzive kururamisira?
2  Imi munovenga zvakanaka muchida zvakaipa, munobvisa vanhu ganda ravo nenyama yavo pamapfupa avo;
3  imi makadya nyama yevanhu vangu, mukabvisa ganda ravo, mukapwanya-pwanya mapfupa avo, mukaavhuna-vhuna sezvinhu zviri mugate uye senyama iri muhari yokubikira.
4  Panguva iyoyo vachashevedzera kuna Jehovha kuti vabatsirwe, asi haazovapinduri. Achavavanzira chiso chake panguva iyoyo, zvinoenderana nezvakaipa zvavakaita mumabasa avo.
5  “Zvanzi naJehovha pamusoro pevaprofita vari kudzungairisa vanhu vangu, vari kuruma nemazino avo uye vanoshevedzera kuti, ‘Rugare!’ kuti kana ani naani akasaisa chinhu mukanwa mavo, vamurwise,
6  ‘Naizvozvo muchava nousiku, kuti parege kuva nechinoratidzwa; uye muchava nerima, kuti murege kushopera. Zuva richavirira vaprofita, uye masikati achavasvibira.
7  Vaoni vachanyara, uye vanoshopera vachaodzwa mwoyo. Vachafukidza usopo, vose zvavo, nokuti hakuna mhinduro ichabva kuna Mwari.’”
8  Asi ini, ndazara nesimba, nomudzimu waJehovha, nokururamisira uye nokuva nesimba, kuti ndiudze Jakobho kumukira kwake uye Israeri chivi chake.
9  Ndapota, inzwai izvi, imi vakuru veimba yaJakobho nemi vatungamiriri veimba yaIsraeri, imi munovenga kururamisira uye munoita kuti zvinhu zvose zvakarurama zvive zvisina kururama;
10  muchivaka Ziyoni nemabasa okuteura ropa uye Jerusarema nokusarurama.
11  Vakuru varo vanotonga kuti vangowana pfumbamuromo, vapristi varo vanorayiridza kuti vangowana mubhadharo, vaprofita varo vanoshopera kuti vangowana mari; vanoramba vachizvitsigisa naJehovha, vachiti: “Jehovha haasi pakati pedu here? Hapana dambudziko richatiwira.”
12  Naizvozvo Ziyoni richarimwa somundawo zvawo nemhosva yenyu, Jerusarema richava mirwiwo zvayo yezvakaparadzwa, uye gomo reimba yacho richava senzvimbo dzakakwirira dzomusango.
