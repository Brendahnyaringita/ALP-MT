10  “Israeri muzambiringa uri kuramba uchiipa. Anoramba achibereka zvibereko. Akaita kuti atari dzake dziwande zvichienderana nokuwanda kwezvibereko zvake. Vakamisa shongwe dzakanaka zvichienderana nokunaka kwenyika yavo.
2  Mwoyo yavo yava nounyengeri; zvino vachawanikwa vaine mhosva. “Kune mumwe munhu achaputsa atari dzavo; iye achaparadza shongwe dzavo.
3  Nokuti zvino vachati, ‘Hatina mambo, nokuti hatina kutya Jehovha. Kana ari mambo, achatiitirei?’
4  “Vanotaura mashoko asina basa, vachiita mhiko dzenhema, vachiita sungano; uye kururamisira kwamera somuti une muchetura uri mumiforo yomunda.
5  Vagari vomuSamariya vachatya chidhori chemhuru chokuBheti-avheni; nokuti vanhu vacho vachachichema, pamwe chete nevapristi vevanamwari vokune dzimwe nyika vaiwanzochifarira nokuda kwokukudzwa kwacho, nokuti kuchave kwatapwa kuchibva pachiri.
6  Mumwe munhu achaenda nacho kuAsiriya sechipo kuna mambo mukuru. Efremu achanyara, uye Israeri achanyara nezano racho.
7  Samariya namambo waro vachaparadzwa, sedavi rakagurwa riri pamusoro pemvura.
8  Nzvimbo dzakakwirira dzokuBheti-avheni, icho chivi chaIsraeri, dzichatsakatiswa. Minzwa norukato zvichamera paatari dzavo. Vanhu vachati kumakomo, ‘Tifukidzei!’ nokuzvikomo, ‘Tiwirei!’
9  “Haiwa Israeri, iwe wakatadza kubvira pamazuva eGibhiya. Vakaramba vakamira ikoko. Kurwa nevanakomana vanoita zvisina kururama hakuna kuvakunda muGibhiya.
10  Ndichavaranga pandinenge ndava kuda. Marudzi achavaunganira pavanosungirirwa kuzvikanganiso zvavo zviviri.
11  “Efremu aiva tsiru rakapingudzwa raifarira kupura zviyo; uye ini, ndakapfuura nepamutsipa wake wakanaka. Ndinoita kuti mumwe munhu atasve Efremu. Judha anorima; Jakobho anomuputsira mavhinga.
12  Dyarai mbeu mukururama; kohwai zvinoenderana nomutsa worudo. Rimai nyika inorimika, pakunenge kuchine nguva yokutsvaka Jehovha kusvikira auya, okupai murayiridzo mukururama.
13  “Imi makarima zvakaipa. Makakohwa zvisina kururama. Makadya zvibereko zvounyengeri, nokuti makavimba nenzira yenyu, makavimba nokuwanda kwevanhu venyu vane simba.
14  Mheremhere yamuka pakati pevanhu vako, uye maguta ako akavakirirwa achapambwa ose, sokupamba kwakaita Sharimani imba yaAribheri, pazuva rokurwa, amai pavakaputsirwa pasi pedyo nevanakomana vavo.
15  Mumwe munhu achakuitirai saizvozvi, haiwa iwe Bheteri, nokuda kwokuipa kwenyu kwakanyanyisa. Chokwadi mambo waIsraeri achaparadzwa pamambakwedza.”
4  Inzwai shoko raJehovha, haiwa imi vanakomana vaIsraeri, nokuti Jehovha ane gakava nevagari vomunyika, nokuti munyika hamuna chokwadi kana mutsa worudo kana kuziva Mwari.
2  Kutuka nokunyengera nokuponda nokuba nokuita upombwe zvawedzera, mabasa okuteura ropa abatana nemamwe mabasa okuteura ropa.
3  Ndokusaka nyika ichachema uye vose vanogara mairi vachaparara pamwe chete nemhuka dzomusango nezvisikwa zvinobhururuka zvokumatenga, uyewo hove dzomugungwa dzichafa.
4  “Asi ngakurege kuva nomunhu anokakavara, uyewo ngakurege kuva nomunhu anotsiura, vanhu vako zvavakaita sevaya vari kukakavadzana nomupristi.
5  Uchagumburwa masikati machena, uyewo muprofita achagumburwa pamwe chete newe, sezvinoitika usiku. Ndichaita kuti amai vako vanyarare.
6  Vanhu vangu vachaitwa kuti vanyarare, nokuti hakuna zivo. Zvawakaramba zivo, ndichakurambawo kuti urege kundishumira somupristi; uye zvaunoramba uchikanganwa mutemo waMwari wako, iniwo ndichakanganwa vanakomana vako.
7  Vakanditadzira zvinoenderana nokuwanda kwavakaita. Vakatsinhanisa kukudzwa kwangu nokuzvidzwa.
8  Vanoramba vachidya chivi chevanhu vangu, uye mweya yavo inoramba ichipanga kukanganisa kwavo.
9  “Zvino zvichaita vanhu ndizvo zvichaitawo mupristi; ndichaita kuti vazvidavirire nokuda kwenzira dzavo; uye ndichaita kuti zvavakaita zvivadzokere.
10  Vachadya, asi havazoguti. Vachabata vakadzi semahure; asi havazowandi, nokuti vakarega kuremekedza Jehovha.
11  Ufeve newaini newaini inotapira ndizvo zvinobvisa kunzwisisa.
12  Vanhu vangu vanoramba vachibvunza chidhori chavo chedanda, uye mudonzvo wavo unoramba uchivaudza; nokuti kuda kuita ufeve kwakavadzungairisa, uye havazviisi pasi paMwari wavo nokuda kwokuita ufeve.
13  Vanobayira zvibayiro vari pamusoro pemakomo, uye vanokwidza utsi hwezvibayiro vari pamusoro pezvikomo, pasi pomuti muhombe nomuti unonzi mustorakisi nomuti mukuru, nokuti mumvuri wawo wakanaka. Ndokusaka vanasikana venyu vachiita ufeve uye varoora venyu vachiita upombwe.
14  “Handizoiti kuti vanasikana venyu vazvidavirire nokuti vanoita ufeve, nevaroora venyu nokuti vanoita upombwe. Nokuti varume, vanoenda vari voga nemahure, uye vanobayira zvibayiro pamwe chete nepfambi dzechikadzi dzepatemberi; uye vanhu vasinganzwisisi vachatsikwa-tsikwa.
15  Kunyange zvazvo uri kuita ufeve, haiwa iwe Israeri, Judha ngaarege kuva nemhosva, uye musauya kuGirigari, kana kuenda kuBheti-avheni kana kupika muchiti ‘NaJehovha mupenyu!’
16  Nokuti, Israeri asindimara kufanana nemhou yakasindimara. Zvino Jehovha achavafudza segondohwe duku riri munzvimbo yakakura here?
17  Efremu akanamatira kuzvidhori. Muregei akadaro!
18  Doro ravo regorosi zvarakanga risisipo, chokwadi vakabata mukadzi sehure. Chokwadi vadziviriri vake vakada kuzvidzwa.
19  Mhepo yakamuputira nemapapiro ayo. Vachanyara nezvibayiro zvavo.”
11  “Israeri paaiva mukomana, ndakamuda, uye ndakashevedza mwanakomana wangu kuti abude muIjipiti.
2  “Ivo zvavakanyanya kuvashevedza, ivo vakanyanyawo kubva pamberi pavo. Vakabayira zvibayiro kumifananidzo yaBhaari, uye vakakwidzira mifananidzo yakavezwa utsi hwezvibayiro.
3  Ini ndakadzidzisa Efremu kufamba, ndichivatakura mumaoko angu; asi havana kuziva kuti ndakanga ndavaporesa.
4  Ndakaramba ndichivakweva netambo dzomunhu wepanyika, netambo dzorudo, zvokuti kwavari ndakava sevaya vanobvisa joko pashaya dzavo, uye norupfave, ndakaunzira mumwe nomumwe zvokudya.
5  Haazodzokeri kunyika yeIjipiti, asi Asiriya ichava mambo wake, nokuti vakaramba kudzokera.
6  Bakatwa richatenderera mumaguta ake, ropedza mizariro yake uye roparadza nokuda kwezvirongwa zvavo.
7  Vanhu vangu vanoramba vachida kuva vasina kutendeka kwandiri. Kunyange vachishevedzerwa kune wokumusoro; hapana kana anosimuka.
8  “Ndingakusiya sei, haiwa iwe Efremu? Ndingakurega sei, haiwa iwe Israeri? Ndingakuita seAdma sei? Ndingakufananidza neZebhoimu sei? Mwoyo wangu wachinja mukati mangu; uye panguva imwe chete ndava kunzwa tsitsi kwazvo.
9  Handizoratidzi kutsamwa kwangu kukuru. Handizoparadzizve Efremu, nokuti ini ndiri Mwari, kwete munhu, iye Mutsvene ari pakati pako; uye handizouyi ndakatsamwa.
10  Vachatevera Jehovha. Iye achadzvova sezvinoita shumba; nokuti iye achadzvova, uye vanakomana vachauya vachidedera vachibva kumavirira.
11  Vachauya vachidedera vachibva kuIjipiti sezvinoita shiri, vachibva kunyika yeAsiriya sezvinoita njiva; uye ndichaita kuti vagare mudzimba dzavo,” ndizvo zvinotaura Jehovha.
12  “Efremu akandikomba nokureva nhema, uye imba yaIsraeri yakandikomba nokunyengera. Asi Judha achiri kufamba-famba naMwari, uye akavimbika kuna Iye Mutsvenetsvene.”
8  “Isa hwamanda pamuromo wako! Mumwe munhu anouya kuzorwisa imba yaJehovha sezvinoita gondo, nokuti vakadarika sungano yangu, uye vakadarika mutemo wangu.
2  Vanoramba vachishevedzera kwandiri vachiti, ‘Haiwa Mwari wangu, isu vaIsraeri tinokuzivai.’
3  “Israeri akarasa zvinhu zvakanaka. Muvengi ngaamutevere.
4  Ivo vakagadza madzimambo, asi handisi ini ndakavatuma. Vakagadza machinda, asi handina kuzviziva. Vakazvigadzirira zvidhori nesirivha yavo nendarama yavo, kuti vaparadzwe.
5  Mhuru yako yaraswa, haiwa iwe Samariya. Ndakavatsamwira kwazvo. Vacharamba vasingakwanisi kuva vasina mhosva kusvikira rini?
6  Nokuti chinhu ichi chakabva kuna Israeri. Chakagadzirwa nemhizhawo zvayo, uye hachisi Mwari; nokuti mhuru yokuSamariya ichatsemurwa-tsemurwa.
7  “Nokuti vanoramba vachidyara mhepo, uye vachakohwa dutu. Hapana pane zviyo zvisati zvakohwewa. Hapana zvinomera zvinozobudisa furawa. Kana zvikavapo, zvichamedzwa nevanhu vavasingazivi.
8  “Israeri achamedzwa. Zvino vachava pakati pemamwe marudzi, somudziyo usingafarirwi.
9  Nokuti ivo vakaenda kuAsiriya, sembizi iri yoga. Kana ari Efremu, akatsvaka vadiwa vanobhadharwa.
10  Uyewo, kunyange vachiramba vachivabhadhara vari pakati pemamwe marudzi, ndichavaunganidza; uye vacharwadziwa kwazvo kwenguva duku nokuda kwomutoro wamambo nemachinda.
11  “Nokuti Efremu akaita kuti atari dziwande kuti atadze. Ava neatari kuti atadze.
12  Ndakamunyorera zvinhu zvakawanda zvomutemo wangu; zvakaonekwa sechinhu chisingazivikanwi.
13  Vakaramba vachibayira nyama sezvibayiro zvangu zvezvipo, uye vakaramba vachidya zvakanga zvisingafarirwi naJehovha. Zvino achayeuka kukanganisa kwavo oita kuti vazvidavirire nokuda kwezvivi zvavo. Ivo vakadzokera kuIjipiti.
14  Israeri akakanganwa Muiti wake, akavaka temberi; uye Judha akaita kuti maguta akavakirirwa awande. Ndichatumira moto mumaguta ake uye uchaparadza shongwe dzokugara dzomumwe nomumwe.”
9  “Rega kufara, haiwa iwe Israeri. Rega kufara sezvinoita mamwe marudzi. Nokuti wakasiya Mwari wako nokuita ufeve. Wakada mubhadharo wokufeva pamapuriro ose ezviyo.
2  Buriro nechisviniro chewaini hazvivapi zvokudya, uye waini inotapira inomuodza mwoyo.
3  Havazorambi vachigara munyika yaJehovha, Efremu achadzokera kuIjipiti uye vachadya zvinhu zvisina kuchena vari kuAsiriya.
4  Havazorambi vachidururira Jehovha waini. Zvibayiro zvavo hazvizomufadzi; kwavari zvakaita sezvokudya zvomunguva yokuchema; vose vanozvidya vachazvisvibisa. Nokuti zvokudya zvavo ndezvemweya yavo; hazvizopindi muimba yaJehovha.
5  Muchaiteiko pazuva rokusangana nepazuva rokuitira Jehovha mutambo?
6  Nokuti tarirai! vachaenda nokuda kwokupambwa kwenyika. Ijipiti ichavaunganidza; Memfisi ichavaviga. Zvinhu zvavo zvinokosha zvesirivha, zvichatorwa norukato; makwenzi ane minzwa achava mumatende avo.
7  “Mazuva okufungwa nezvawo achasvika; mazuva okutsiva zvakakodzera achasvika. Vaya vaIsraeri vachazviziva. Muprofita achava benzi, munhu anotaura zvakafuridzirwa achapengeswa nokuwanda kwokukanganisa kwako, uyewo ruvengo ruchawanda.”
8  Murindi waEfremu aiva naMwari wangu. Kana ari muprofita, chiteyeso chomubati weshiri chiri panzira dzake dzose; muimba yaMwari wake mune ruvengo.
9  Vanyanyisa kuita zvakashata, somumazuva eGibhiya. Iye achayeuka kukanganisa kwavo; achafunga nezvezvivi zvavo.
10  “Ndakawana Israeri akaita semazambiringa ari murenje. Ndakaona madzitateguru enyu akaita seonde rokutangatanga riri pamuonde panguva yawo yokutanga kubereka. Ivo vakapinda maiva naBhaari wePeori, vakazvitsaurira kuchinhu chinonyadzisa, uye vakava vanonyangadza sechinhu chavaida.
11  Kana ari Efremu, kukudzwa kwake kunobhururuka kwoenda sezvinoita chisikwa chinobhururuka, zvokuti hapana anozobereka, hapana dumbu rinozova nomwana uye hapazovi nokubata pamuviri.
12  Nokuti kunyange zvazvo vachirera vanakomana vavo, ndichaita kuti vashayikirwe nevana zvokuti hakuzovi nomunhu; nokuti—vachava nenhamo pandinovasiya!
13  Efremu, wandakaona akaita seTire rakaiswa mumafuro, iye Efremu achabudisira muurayi vanakomana vake.”
14  Haiwa Jehovha, vapei zvamunofanira kuvapa. Vapei zvibereko zvinoita kuti pamuviri pabve nemazamu anoputana.
15  “Zvakaipa zvavo zvose zvaiva muGirigari, nokuti ndaitofanira kuvavenga vari imomo. Ndichavadzinga mumba mangu nokuda kwokuipa kwezvavakaita. Handizorambi ndichivada. Machinda avo ose akasindimara.
16  Efremu anofanira kurohwa. Mudzi wavo uchaoma. Havazobereki zvibereko. Uyewo, kana vakabereka, ndichauraya zvinhu zvinodiwa zvedumbu ravo.”
17  Mwari wangu achavaramba, nokuti havana kumuteerera, vachava vapoteri pakati pemamwe marudzi.
7  “Panguva yandichaporesa Israeri, kukanganisa kwaEfremu nezvinhu zvakaipa zveSamariya zvichaiswawo pachena; nokuti vakareva nhema, uye mbavha inopinda mukati; boka revapambi rinomhanyira kunze.
2  Havambofungi mumwoyo mavo kuti ndichayeuka zvakaipa zvavo zvose. Zvino zvavakaita zvavakomba. Zvava pamberi pangu.
3  Vanofadza mambo nezvakaipa zvavo, uye vanofadza machinda nokunyengera kwavo.
4  Vose zvavo imhombwe, vakaita sevira rakabviriswa nomubiki, anorega kukuchidzira kana akanya mukanyiwa kusvikira waiswa mbiriso.
5  Pazuva ramambo wedu, machinda akazvirwarisa—akashatirwa nokuda kwewaini. Iye akatambanudza ruoko rwake pamwe chete nevazvidzi.
6  Nokuti vakaita kuti mwoyo yavo ive yakada kufanana nevira; iyo iri kubvira mukati mavo. Mubiki wavo akarara usiku hwose; mangwanani vira racho rinopfuta sokunge murazvo womoto.
7  Vose zvavo vanopisa sezvinoita vira, uye vanoparadza vatongi vavo. Madzimambo avo ose akawa; hapana kana mumwe wawo anoshevedzera kwandiri.
8  “Efremu anozvivhenganisa nemamwe marudzi. Efremu ava keke reraundi risina kupindurwa.
9  Vanhu vaasingazivi vakapedza simba rake, asi iye haana kuzviziva. Bvudzi rake rakanga rakachenuruka, rachena, asi iye haana kuzviziva.
10  Kudada kwaIsraeri kwakamupupurira pachena, asi havana kudzoka kuna Jehovha Mwari wavo, uyewo havana kumutsvaka nokuda kweizvi zvose.
11  Efremu akaita senjiva isingafungi, isina njere. Vakashevedzera kuIjipiti; vakaenda kuAsiriya.
12  “Hazvinei kuti vanoenda nenzira ipi, ndichavatambanudzira mambure angu. Ndichavakwevera pasi sezvinoitwa zvisikwa zvokumatenga zvinobhururuka. Ndichavaranga sezvakaudzwa ungano yavo.
13  Vane nhamo, nokuti vakanditiza! Ngavapambwe, nokuti vakanditadzira! Ini ndakavadzikinura, asi ivo vakandirevera nhema.
14  Havana kushevedzera kwandiri nemwoyo yavo kuti vabatsirwe, kunyange zvazvo vakaramba vachiungudza vari pamibhedha yavo. Vakaramba vachipedza nguva vasina chavanoita nokuda kwezviyo zvavo newaini yavo inotapira; vakaramba vachindimukira.
15  Zvino ini, ndakavaranga; ndakasimbisa maoko avo, asi ivo vakaramba vachindirongera zvakaipa.
16  Ivo vakadzoka, asi kwete kukunamata kwakakwirira; vakanga vaita souta hwakadhamba. Machinda avo achaurayiwa nebakatwa nokuda kwokupa mhosva norurimi rwawo. Uku ndiko kuchava kunyombwa kwavo munyika yeIjipiti.”
6  “Uyai tidzokere kuna Jehovha, nokuti iye akabvambura-bvambura asi achatiporesa. Akaramba achirova, asi achatisunga nemachira.
2  Achaita kuti tive vapenyu pashure pemazuva maviri. Pazuva rechitatu achatimutsa, uye tichararama pamberi pake.
3  Tichaziva, tichatsvaka kuziva Jehovha. Kubuda kwake kwakasimbiswa kwazvo kufanana nemambakwedza. Achauya kwatiri sezvinoita mvura inonaya; semvura yokupedzisira inonyorovesa nyika.”
4  “Haiwa iwe Efremu, ndichaitei kwauri? Haiwa iwe Judha, ndichaitei kwauri, mutsa wenyu worudo paunenge wakaita semakore emangwanani uye sedova rinokurumidza kuenda?
5  Ndokusaka ndichashandisa vaprofita kuti vavateme; ndichavauraya nemashoko omuromo wangu. Kutongwa kwenyu kuchava sechiedza chinobuda.
6  Nokuti ini ndinofarira mutsa worudo, kwete chibayiro; uye ndinofarira kuziva Mwari kupfuura zvinopiwa zvakakwana zvinopiswa.
7  Asi ivo vakadarika sungano yangu, sezvakaita munhu wepanyika. Ndipo pavakandinyengera.
8  Giriyedhi itaundi revanhu vanoita zvinokuvadza; mavanotsika iropa roga roga.
9  Boka revapristi rakaita semapoka evapambi anovandira munhu. Vanoponda vari parutivi penzira kuShekemu, nokuti havana kumbozvibata.
10  Ndakaona chinhu chinosemesa muimba yaIsraeri. Ufeve hwaEfremu huri imomo. Israeri akazvisvibisa.
11  Uyezve, haiwa iwe Judha, wagadzirirwa kukohwewa, pandinodzosa vanhu vangu vakatapwa.”
13  “Efremu paaitaura, kudedera kwaivapo; iye aiva munhu aikudzwa pakati paIsraeri. Asi akava nemhosva ine chokuita naBhaari, akabva afa.
2  Zvino vanowedzera kutadza, vozvigadzirira mufananidzo wakaumbwa nesirivha yavo yakanyungudutswa, zvidhori zvinoenderana nokunzwisisa kwavo, zvose zvazvo zviri basa remhizha. Ivo vanoti kwazviri, ‘Vanhu vanobayira ngavatsvode mhuruwo zvadzo.’
3  Naizvozvo vachaita semakore emangwanani uye sedova rinokurumidza kunyangarika; sehundi inopeperetswa nedutu ichibviswa paburiro uye soutsi hunobuda paburi redenga reimba.
4  “Asi ini ndini Jehovha Mwari wako kubvira uchiri munyika yeIjipiti, kwakanga kusina mumwe Mwari wawaiziva kunze kwangu; uye kwakanga kusina mumwe muponesi kunze kwangu.
5  Ini ndakakuziva uri murenje, uri munyika yehosha.
6  Vakagutswawo zvaienderana nemafuro avo. Vakagutswa, mwoyo yavo ikatanga kuzvikwidziridza. Ndokusaka vakandikanganwa.
7  Ndichaita somwana weshumba kwavari. Ndicharamba ndakatarira seingwe iri pedyo nenzira.
8  Ndichavarwisa sezvinoita mhuka inonzi bheya yarasa vana vayo, ndichatsemura zvakavhariridza mwoyo yavo. Ndichavadya sezvinoita shumba; chikara chichavabvambura-bvambura.
9  Haiwa iwe Israeri, chichakuparadza nokuti wakarwa neni, wakarwa nomubatsiri wako.
10  “Ko zvino, mambo wako ari kupi, kuti akuponese mumaguta ako ose, nevatongi vako, vaya vawaiti, ‘Ndipei mambo nemachinda’?
11  Ndakakupa mambo ndakatsamwa, uye ndichamubvisa ndakashatirwa kwazvo.
12  “Kukanganisa kwaEfremu kwakaputirwa pamwe chete, chivi chake chakachengetwa.
13  Kurwadziwa kwomukadzi ari kusununguka ndiko kuchauya kwaari. Iye mwanakomana asina kuchenjera, nokuti kana nguva yakwana haazorambi aripo, vanakomana pavanobuda muchibereko.
14  “Ndichavadzikinura pasimba reSheori; ndichavanunura parufu. Haiwa iwe Rufu, kuruma kwako kuripi? Haiwa iwe Sheori, kuparadza kwako kuripi? Kunzwira tsitsi kuchavanzwa kuti maziso angu arege kukuona.
15  “Kunyange kana iye akabereka sezvinoita tsanga, mhepo inobva kumabvazuva, iyo mhepo yaJehovha, ichauya. Ichauya ichibva kurenje, uye ichaomesa tsime rake yoita kuti chitubu chake chipwe. Iyeye achapamba pfuma yezvinhu zvose zvakanaka.
16  “Samariya richava nemhosva, nokuti rinopandukira Mwari waro. Vachaurayiwa nebakatwa. Vana vavo vachaputsirwa pasi, uye vakadzi vavo vane pamuviri vachatumburwa.”
14  “Haiwa iwe Israeri, dzoka kuna Jehovha Mwari wako, nokuti wakagumburwa mukukanganisa kwako.
2  Endai nemashoko mudzokere kuna Jehovha. Imi mose itii kwaari, ‘Regererai kukanganisa; uye gamuchirai zvakanaka, uye tichapa nzombe duku dzemiromo yedu.
3  Asiriya haizotiponesi. Hatizotasvi mabhiza. Hatizotizve: “Haiwa Mwari wedu!” kubasa remaoko edu, nokuti ndimi munonzwira ngoni nherera.’
4  “Ndichagadzirisa kusatendeka kwavo. Ndichavada ndisingatumwi nomumwe munhu, nokuti ndakadzora kutsamwa kwangu kwaari.
5  Ndichava sedova kuna Israeri. Iye achatumbuka seruva, uye midzi yake ichatandira somuti wokuRebhanoni.
6  Matavi ake achatungira, kukudzwa kwake kuchaita sokuya kwomuti womuorivhi, uye kunhuhwirira kwake kuchaita sokuya kwomuti wokuRebhanoni.
7  Mumumvuri wake muchavazve nevanogaramo. Vacharima zviyo, uye vachatungira somuzambiringa. Chiyeuchidzo chake chichaita sewaini yokuRebhanoni.
8  “Efremu achati, ‘Ndichineizve chokuita nezvidhori?’ “Ini ndichapindura uye ndicharamba ndakamutarira. Ndakaita somujunipa wakasvibirira. Zvibereko zvako zvichawanikwa kwandiri.”
9  Ndiani akachenjera, kuti anzwisise zvinhu izvi? Ndiani akangwara kuti azvizive? Nokuti nzira dzaJehovha dzakarurama, uye vakarurama ndivo vachafamba madziri; asi vadariki ndivo vachagumburwa madziri.
5  “Inzwai, haiwa imi vapristi, teererai, haiwa imi imba yaIsraeri, nemi, haiwa imba yamambo, teererai nokuti ndimi muchatongwa; nokuti mava chiteyeso kuMizpa uye semambure akatambanudzirwa pamusoro peTabhori.
2  Vaya vaitsauka vakanyanyisa pabasa rokuuraya, uye ndaivaranga vose zvavo.
3  Ini ndakaziva Efremu, uye Israeri ave asina kuvanzika kwandiri. Nokuti zvino, haiwa iwe Efremu, wakabata vakadzi semahure; Israeri akazvisvibisa.
4  Zvavakaita hazvivabvumiri kudzoka kuna Mwari wavo, nokuti ivo vanongoda kuita ufeve pakati pavo; uye havana kubvuma Jehovha.
5  Kudada kwaIsraeri kwakamupupurira zvakaipa pachena; uye Israeri naEfremu vanogumburwa mukukanganisa kwavo. Judha akagumburwawo pamwe chete navo.
6  Vakaenda kunotsvaka Jehovha vaine makwai avo nemombe dzavo, asi havana kumuwana. Iye akanga abva kwavari.
7  Ivo vakanyengera Jehovha, nokuti vakabereka vanakomana vatorwa. Zvino mwedzi uchavaparadza pamwe chete nemigove yavo.
8  “Ridzai hwamanda muri muGibhiya, ridzai bhosvo muri muRama! Shevedzerai nokuda kwehondo muri kuBheti-avheni—vari shure kwako, haiwa iwe Bhenjamini!
9  Haiwa iwe Efremu, uchava chinhuwo zvacho chinozvidzwa pazuva rokutukwa. Ndakazivisa mashoko akavimbika pakati pemadzinza aIsraeri.
10  Machinda aJudha ava sevaya vanodzosa muganhu shure. Ndichadururira kushatirwa kwangu kukuru pavari sezvinongoitwa mvura.
11  Efremu anodzvinyirirwa, anodzvinyirirwa kwazvo pakutongwa, nokuti akanga azvisarudzira kuti atevere mhandu yake.
12  Ndakanga ndakaita sechitemamachira kuna Efremu uye sokuora kuimba yaJudha.
13  “Efremu akaona urwere hwake, uye Judha akaona ronda rake. Efremu akaenda kuAsiriya, akatumira shoko kuna mambo mukuru. Asi iyeye haana kukwanisa kukuporesai, haana kukwanisa kubvisa ronda renyu nokurapa chero kupi zvako.
14  Nokuti ndichava somwana weshumba kuna Efremu uye somwana weshumba ava nezenze kuimba yaJudha. Ini, ndichabvambura-bvambura, ndichaenda ndovatakura, uye hakuzovi nomununuri.
15  Ndichaenda, ndichadzokera kunzvimbo yangu kusvikira vabvuma mhosva yavo; uye vachatsvaka kunzwirwa nyasha neni. Vachanditsvaka pavanenge vava kutambudzika kwazvo.”
1  Iri ndiro shoko raJehovha rakauya kuna Hosiya mwanakomana waBheeri mumazuva aUziya, Jotamu, Ahazi naHezekiya, madzimambo aJudha, nomumazuva aJerobhoamu mwanakomana waJoashi, mambo waIsraeri.
2  Zvino shoko raJehovha rakatanga kuuya kuna Hosiya, Jehovha akati kuna Hosiya: “Enda, uwane mudzimai woufeve nevana voufeve, nokuti chokwadi nyika iri kurega kutevera Jehovha nokuda kwoufeve.”
3  Zvino akaenda, akatora Gomeri mwanasikana waDhibraimu, iye akava nepamuviri uye kwapera nguva yakati akamuberekera mwanakomana.
4  Jehovha akati kwaari: “Mutumidze kuti Jezreeri, nokuti munguva duku ndichaita kuti imba yaJehu izvidavirire nokuda kwemabasa okuteura ropa okuJezreeri, uye ndichagumisa kutonga kwoumambo hweimba yaIsraeri.
5  Zvino nezuva iroro ndichatyorera uta hwaIsraeri mubani reJezreeri.”
6  Pane imwe nguva akava nepamuviri, akabereka mwanasikana. Mwari akamuti: “Mutumidze kuti Ro-ruhama, nokuti handizonzwirizve imba yaIsraeri ngoni, nokuti chokwadi ndichavabvisa.
7  Asi ndichanzwira imba yaJudha ngoni, ndichavaponesa naJehovha Mwari wavo; asi handizovaponesi nouta kana nebakatwa kana nokurwa, nemabhiza kana nevatasvi vemabhiza.”
8  Akazorumura Ro-ruhama, akavazve nepamuviri, akabereka mwanakomana.
9  Naizvozvo Mwari akati: “Mutumidze kuti Ro-ami, nokuti imi hamusi vanhu vangu uye ini handizovi wenyu.
10  “Zvino vanakomana vaIsraeri vachawanda sejecha regungwa risingagoni kuyerwa kana kuverengwa. Munzvimbo mavaimbonzi, ‘Hamusi vanhu vangu,’ vachanzi, ‘Vanakomana vaMwari mupenyu.’
11  Vanakomana vaJudha nevanakomana vaIsraeri vachaunganidzwa pamwe chete vakabatana uye vachagadza mukuru mumwe chete, vobuda munyika yacho, nokuti zuva reJezreeri richava guru.
2  “Itii kuvanun’una venyu, ‘Vanhu vangu!’ nokuhanzvadzi dzenyu, ‘Haiwa iwe mukadzi akanzwirwa ngoni!’
2  Tonganai naamai venyu; tonganai, nokuti havasi mudzimai wangu uye ini handisi murume wavo. Ngavabvise ufeve hwavo pamberi pavo nemabasa oupombwe hwavo pakati pemazamu avo,
3  kuti ndirege kuvapfekenura chose ndivaite sezvavakanga vakaita pavakaberekwa, ndivaite serenje uye ndivaite senyika isina mvura, ndovauraya nenyota.
4  Handizonzwiri vanakomana vavo ngoni, nokuti ivo vanakomana voufeve.
5  Nokuti amai vavo vakaita ufeve. Iye akanga akavatakura mudumbu akaita zvinonyadzisa, nokuti akati, ‘Ndinoda kutevera vaya vanondida kwazvo, vaya vanondipa zvokudya zvangu nemvura yangu, machira angu akagadzirwa nemvere dzemakwai nerineni yangu, mafuta angu nechokunwa changu.’
6  “Naizvozvo tarira ndichasosera nzira yako neminzwa; uye ndichamuvakira rusvingo rwematombo, zvokuti haazowani migwagwa yake.
7  Achatevera vadiwa vake, asi haazovabati; achavatsvaka, asi haazovawani. Achati, ‘Ndinoda kuenda, ndidzokere kumurume wangu, iye wokutanga, nokuti panguva iyoyo ndaiva nani kupfuura zvino.’
8  Asi iye haana kuziva kuti ndini ndakanga ndamupa zviyo newaini inotapira nemafuta, uye kuti ndakanga ndamuwanzira sirivha, nendarama, yavakashandisira Bhaari.
9  “‘Naizvozvo ndichadzoka ndobvisa zviyo zvangu munguva yazvo newaini yangu inotapira mumwaka wayo, ndichabvuta machira angu akagadzirwa nemvere dzemakwai nerineni yangu zvinofukidza kusapfeka kwake.
10  Zvino ndichafukura nhengo dzake dzakavanzika kuti vadiwa vake vaone, uye hapazovi nomunhu wokuti amubvute muruoko rwangu.
11  Ndichagumisa kupembera nomufaro kwake kwose, mutambo wake, kugara kwake kwomwedzi nesabata rake nemwaka yake yose yomutambo.
12  Ndichaparadza muzambiringa wake nomuonde wake, zvaaiti nezvazvo: “Izvo chipo changu, chandakapiwa nevadiwa vangu”; uye ndichazviita sesango, uye zvichadyiwa nemhuka yomusango.
13  Ndichaita kuti azvidavirire nokuda kwemazuva emifananidzo yaBhaari yaakaramba achikwidzira utsi hwezvibayiro, paakaramba achizvishongedza nerin’i yake nechishongo chake, akaramba achitevera vadiwa vake, akandikanganwa,’ ndizvo zvinotaura Jehovha.
14  “‘Naizvozvo ndichamunyengera, ndomuendesa kurenje, uye ndichamuudza zvinobaya mwoyo.
15  Kubvira ipapo ndichamupa minda yake yemizambiringa, nebani reAkori kuti rive suo retariro; uye achapindura ari ikoko somumazuva ouduku hwake uye somuzuva raakabuda munyika yeIjipiti.
16  Nezuva iroro,’ ndizvo zvinotaura Jehovha, ‘uchanditi murume Wangu, uye hauzonditizve tenzi Wangu.’
17  “‘Ndichabvisa mazita emifananidzo yaBhaari mumuromo make, haizomboyeukwi nemazita ayo.
18  Muzuva iroro ndichavaitira sungano nemhuka dzomusango nezvisikwa zvinobhururuka zvokumatenga nezvinhu zvinokambaira panyika, ndichaparadza uta nebakatwa nokurwa munyika yacho, uye ndichaita kuti varare pasi vakachengeteka.
19  Ndichakuroora uve wangu nokusingagumi, ndichakuroora uve wangu mukururama nomukururamisira nomumutsa worudo nomungoni.
20  Ndichakuroora uve wangu mukutendeka; uye uchaziva Jehovha.’
21  “‘Zvino nezuva iroro ndichapindura,’ ndizvo zvinotaura Jehovha, ‘ndichapindura matenga, uye iwo, achapindura nyika;
22  nyika, ichapindura zviyo newaini inotapira nemafuta; uye izvo zvichapindurawo Jezreeri.
23  Ndichamudyara panyika sezvinoitwa mbeu, ndichanzwira ngoni iye akanga asina kunzwirwa ngoni, ndichati kune vaya vasiri vanhu vangu: “Imi muri vanhu vangu”; naivo vachatiwo: “Imi muri Mwari wedu.”’”
3  Zvino Jehovha akati kwandiri: “Endazve, ude mukadzi anodiwa nomumwe wako uye anoita upombwe, sokuda vanakomana vaIsraeri kunoita Jehovha kunyange vari kutsaukira kune vamwe vanamwari uye vari kuda makeke emazambiringa akaomeswa.”
2  Zvino ndakamutenga nemasirivha gumi nemashanu nehomeri yebhari nehafu yehomeri yebhari.
3  Ndakabva ndamuti: “Uchagara uri wangu kwemazuva mazhinji. Usaita ufeve uye usava womumwe murume; uye iniwo ndizvo zvandichaita kwauri.”
4  Imhosva yokuti vanakomana vaIsraeri vachagara kwemazuva mazhinji vasina mambo, vasina jinda, vasina chibayiro, vasina mbiru uye vasina efodhi neterafimu.
5  Pashure paizvozvo vanakomana vaIsraeri vachadzoka, votsvaka Jehovha Mwari wavo naDhavhidhi mambo wavo; uye mumazuva okupedzisira vachauya kuna Jehovha nokurunako rwake vachidedera.
12  “Efremu anodya mhepo uye zuva rose anodzinganisa mhepo yokumabvazuva. Anowanziridza kureva nhema nokupamba. Vanoita sungano neAsiriya, uye vanoenda kuIjipiti nemafuta.
2  “Jehovha achatonga Judha, achaitawo kuti Jakobho azvidavirire zvichienderana nenzira dzake; achamutsiva zvichienderana nezvaakaita.
3  Akabata mukoma wake chitsitsinho ari mudumbu, uye akarwisana naMwari nesimba rake guru.
4  Akaramba achirwisana nengirozi, akazokunda. Akachema, kuti ateterere kunzwirwa nyasha.” Iye akamuwana kuBheteri, akatanga kutaura nesu ikoko.
5  Jehovha Mwari wemauto, Jehovha ndicho chiyeuchidzo chake.
6  “Zvino iwe, unofanira kudzokera kuna Mwari wako, uchichengeta mutsa worudo nokururama; utarisire kuna Mwari wako nguva dzose.
7  Mutengesi ane chikero chokunyengera muruoko rwake; akada kubiridzira.
8  Efremu anoramba achiti, ‘Chokwadi, ndapfuma; ndawana zvinhu zvinokosha. Pakushanda zvakaoma kwangu kwose, havazowani kukanganisa kwakaenzana nechivi kwandiri.’
9  “Asi ini ndini Jehovha Mwari wako kubvira uchiri munyika yeIjipiti. Ndichakugarisa mumatende somumazuva enguva yakatarwa.
10  Ndakataura nevaprofita, ndikawanziridza zvairatidzwa, uye ndakaramba ndichiita mifananidzo ndichishandisa vaprofita.
11  “Zvinhu zvemashiripiti uyewo zvenhema zvakaitika muGiriyedhi. Vakabayirawo nzombe muGirigari. Uyezve, atari dzavo dzakaita semirwi yematombo iri mumiforo yomunda.
12  Jakobho akatizira kunyika yeSiriya, Israeri akaramba achishanda kuti awane mudzimai, uye akachengeta makwai kuti awane mudzimai.
13  Jehovha akabudisa Israeri muIjipiti achishandisa muprofita, uye akachengetedzwa nomuprofita.
14  Efremu akatsamwisa Mwari kwazvo, anosiya mabasa ake okuteura ropa pana iye pachake, uye Tenzi wake Mukuru achamutsiva nokuda kwokuzvidza kwake.”
