10  Zvino ndakaramba ndichiona, uye tarira! panzvimbo huru yakanga iri pamisoro yemakerubhi paiva nechimwe chinhu chakaita sedombo resafaya, chakanga chakafanana nechigaro choumambo, chaioneka pamusoro pawo.
2  Iye akati kumurume akanga akapfeka nguo yerineni: “Pinda pakati pemavhiri anotenderera, pasi pemakerubhi, uzadze zvanza zvemaoko ako ose nemazimbe omoto ari pakati pemakerubhi, uamwaye pamusoro peguta racho.” Naizvozvo iye akapinda ini ndichizviona.
3  Zvino makerubhi akanga akamira kurudyi rweimba pakapinda murume wacho, uye gore rakanga richizadza chivanze chomukati.
4  Kubwinya kwaJehovha kwakakwira kuchibva pamakerubhi kuchienda kuchikumbaridzo cheimba yacho, zvishoma nezvishoma imba yacho yakazadzwa negore, uye chivanze chakazadzwa nokupenya kwokubwinya kwaJehovha.
5  Kutinhira kwemapapiro emakerubhi kwakanzwika kuchivanze chokunze, sezvinoita inzwi raMwari Wemasimbaose paanotaura.
6  Zvino paakarayira murume akanga akapfeka nguo yerineni, achiti: “Tora moto uri pakati pemavhiri anotenderera, uri pakati pemakerubhi,” iye akapinda, akamira pedyo nevhiri.
7  Kerubhi rakabva ratambanudza ruoko rwaro ruchibva pakati pemakerubhi ruchienda kumoto wakanga uri pakati pemakerubhi, rikautakura, rikauisa muzvanza zvomurume akanga akapfeka nguo yerineni, uyo akabva autora, akabuda.
8  Zvino pane chinhu chakaita soruoko rwomunhu chakaonekwa chaiva pamakerubhi pasi pemapapiro awo.
9  Ndakaramba ndichiona, uye tarira! paiva nemavhiri mana aiva pedyo nemakerubhi, vhiri rimwe chete riri pedyo nekerubhi rimwe chete uye vhiri rimwe chete riri pedyo nerimwe kerubhi, uye kutaridzika kwemavhiri acho kwakanga kwakaita sokupenya kwedombo rekrisoriti.
10  Kutaridzika kwawo, iwo mavhiri acho mana kwakanga kwakafanana, sezvinongoita vhiri kana riri mukati merimwe vhiri.
11  Paaifamba, aienda kumativi awo mana. Akanga asingachinji kwaainge akananga paaifamba, nokuti aienda kwainge kwakatarira musoro. Akanga asingachinji kwaainge akananga paaifamba.
12  Miviri yawo yose nemisana yawo nemaoko awo nemapapiro awo nemavhiri acho zvakanga zvizere nemaziso kumativi ose. Ose ari mana aiva nemavhiri awo.
13  Ndakanzwa mavhiri acho achishevedzwa kuti, “Haiwa mavhiri anotenderera!”
14  Rimwe nerimwe raiva nezviso zvina. Chiso chokutanga chaiva chiso chekerubhi, chiso chechipiri chaiva chiso chomunhu wepanyika, chechitatu chaiva chiso cheshumba, uye chechina chaiva chiso chegondo.
15  Zvino makerubhi acho aikwira—icho chakanga chiri chisikwa chipenyu chiya chandakanga ndaona parwizi rwaKebhari—
16  uye makerubhi paaifamba, mavhiri acho aifambawo ari pedyo nawo; uye makerubhi paaisimudza mapapiro awo kuti akwire kumusoro kwenyika, mavhiri acho aisachinja kwaainge akananga, ari pedyo nawo.
17  Paaimira, iwo aimirawo; uye paaisimuka, iwo aisimukawo pamwe chete nawo, nokuti mudzimu waishanda pachisikwa chipenyu waiva mukati mawo.
18  Zvino kubwinya kwaJehovha kwakabva pachikumbaridzo cheimba, kukanomira pamusoro pemakerubhi.
19  Makerubhi acho akabva asimudza mapapiro awo, akasimuka achibva panyika ndichizviona. Paakafamba, mavhiri achowo akanga ari pedyo nawo; uye akanomira pasuo rokumabvazuva regedhi reimba yaJehovha, uye kubwinya kwaMwari waIsraeri kwaiva pamusoro pawo, nechokumusoro.
20  Ichi ndicho chisikwa chipenyu chandakanga ndaona chiri pasi paMwari waIsraeri parwizi rwaKebhari, zvokuti ndakaziva kuti aiva makerubhi.
21  Ose ari mana, rimwe nerimwe raiva nezviso zvina uye rimwe nerimwe raiva nemapapiro mana, uye zvinhu zvakaita semaoko omunhu wepanyika zvaiva pasi pemapapiro awo.
22  Zviso zvawo zvakanga zvakaita sezviso zvandakanga ndamboona pedyo norwizi rwaKebhari, zvakanga zvakaita saizvozvo chaizvo. Kerubhi rimwe nerimwe raifamba rakananga mberi.
4  “Zvino iwe, haiwa mwanakomana womunhu, tora chidhinha, uchiise pamberi pako, unyore uchiita zvokutemera pamusoro pacho mufananidzo weguta, iro Jerusarema.
2  Zvino urikombe, urivakire rusvingo rwokurirwisa, urigadzirire rusvingo rwokurikomba narwo, urigadzirire misasa uye uise zvokugumurisa masvingo kumativi aro ose.
3  Iwe tora gango resimbi, uite kuti rive rusvingo rwesimbi pakati pako neguta racho, unangidzire chiso chako kwariri, uye rinofanira kukombwa, uye iwe urikombe. Ichi chiratidzo kuimba yaIsraeri.
4  “Zvino iwe, urare norutivi rwako rworuboshwe, uise kukanganisa kweimba yaIsraeri pamusoro parwo. Nokuti uchatakura kukanganisa kwavo kwemazuva aucharara narwo.
5  Ini ndichakupa makore okukanganisa kwavo kuti asvike mazuva mazana matatu nemakumi mapfumbamwe, uye uchatakura kukanganisa kweimba yaIsraeri.
6  Unofanira kuapedza. “Kechipiri, urare norutivi rwako rworudyi, utakure kukanganisa kweimba yaJudha kwemazuva makumi mana. Zuva rimwe chete richava gore, zuva rimwe chete richava gore, ndizvo zvandakupa.
7  Uchanangidzira chiso chako pakukombwa kweJerusarema, ruoko rwako rwakafukurwa, uye uriprofitire.
8  “Tarira! ndichakusunga netambo kuti urege kupindukira kune rimwe divi rako uchibva kune rimwe divi rako, kusvikira wapedza mazuva okukomba kwako.
9  “Zvino iwe, tora gorosi nebhari nebhinzi hombe nenyemba nemapfunde nesipereti, uzviise mumudziyo mumwe chete, ubike zvokudya zvako nazvo, zvemazuva auchange wakarara norutivi rwako; uchazvidya kwemazuva mazana matatu nemakumi mapfumbamwe.
10  Zvokudya zvako zvauchadya zvichange zvakayerwa—mashekeri makumi maviri pazuva rimwe chete. Uchazvidya nguva nenguva.
11  “Uchanwa mvura yakayerwa, chikamu chimwe chete pazvikamu zvitanhatu zvehini. Uchainwa nguva nenguva.
12  “Uchazvidya sekeke reraundi rebhari; ucharibika netsvina yevanhu yakaoma ivo vachizviona.”
13  Jehovha akatiwo: “Vanakomana vaIsraeri vachadya zvokudya zvavo zvisina kuchena saizvozvi vari pakati pemarudzi andichavaparadzira kwaari.”
14  Zvino ndakati: “Maiwe, haiwa Changamire Ishe Jehovha! Tarirai! Mweya wangu hauna kusvibiswa; uye handina kumbodya chitunha kana mhuka yakabvamburwa kubvira ndichiri muduku, kunyange nazvino, uye mumuromo mangu hamuna kumbopinda nyama isina kuchena.”
15  Naizvozvo iye akati kwandiri: “Ona, ndakupa ndove yemombe panzvimbo petsvina yevanhu yakaoma, uye ubike zvokudya zvako nayo.”
16  Akaramba achiti kwandiri: “Mwanakomana womunhu, tarira ndichatyora tsvimbo dzinoiswa zvingwa zvakaita serin’i, muJerusarema, vachadya zvokudya zvichiita zvokuyerwa vachizvidya mwoyo, vachanwa mvura ichiita zvokuyerwa uye vachitya kwazvo,
17  kuti vashayiwe zvokudya nemvura uye kuti vatarirane vakatyamadzwa uye vaparare nokuda kwokukanganisa kwavo.
26  Zvino mugore rechigumi nerimwe chete, pazuva rokutanga romwedzi, shoko raJehovha rakauya kwandiri, richiti:
2  “Mwanakomana womunhu, Tire zvarati kuJerusarema, ‘Tsvatu waro! Raputswa, iwo masuo emarudzi! Zvinhu zvava kuzouya kwandiri. Ndichazadzwa—iro raparara,’
3  naizvozvo zvanzi naChangamire Ishe Jehovha, ‘Tarira ndichakurwisa, haiwa iwe Tire, uye ndichaunza marudzi mazhinji kuti akurwise, sokuunza kunoita gungwa mafungu aro.
4  Vachaparadza masvingo eTire voputsa shongwe dzaro, ndichatsvaira guruva raro ribve pariri ndoita kuti riite sepamusoro poruware, panopenya.
5  Richava nzvimbo yokuomesera mambure okukukudzisa mugungwa.’ “‘Nokuti ini ndazvitaura,’ ndizvo zvinotaura Changamire Ishe Jehovha, ‘uye richava chinhu chokuti marudzi apambe.
6  Mataundi ari pasi paro ari muruwa—achaparadzwa nebakatwa, uye vanhu vachaziva kuti ndini Jehovha.’
7  “Nokuti zvanzi naChangamire Ishe Jehovha, ‘Tarirai, ndichaunza Nebhukadrezari mambo weBhabhironi kuti arwise Tire achibva kuchamhembe, iye mambo wemadzimambo, aine mabhiza nengoro dzehondo nevarwi vakatasva mabhiza neungano, ivo vanhu vazhinji.
8  Achaparadza mataundi ari pasi pako ari muruwa nebakatwa, achagadzira rusvingo rwokuti akukombe narwo ogadzira rusvingo rwokukurwisa narwo uye achakusimudzira nhoo huru;
9  achaita kuti kugumura kunoitwa nechokugumurisa masvingo chake kunangidzirwe pamasvingo ako, uye achaputsa shongwe dzako, nemapakatwa ake.
10  Guruva remabhiza ake anoti nyandu nyandu richakufukidza. Masvingo ako achazununguka nokuda kwokutinhira kunokonzerwa nevarwi vakatasva mabhiza uye kunokonzerwa nemavhiri nengoro dzehondo, paanopinda nepamagedhi ako, sokupindwa kunoitwa muguta rinenge ravhurwa richiita zvokuputswa.
11  Achatsika-tsika migwagwa yako yose nemahwanda emabhiza ake. Achauraya vanhu vako nebakatwa, uye mbiru dzako dzesimba dzichawira pasi.
12  Vachatora pfuma yako nechisimba, vopamba zvinhu zvako zvokutengesa, voputsa masvingo ako, uye vachaputsa dzimba dzako dzakanaka. Matombo ako nematanda ako neguruva rako vachazviisa pakati pemvura.’
13  “‘Ndichaita kuti ruzha rwokuimba kwako rugume, uye kurira kwoudimbwa hwako hakuzonzwikizve.
14  Ndichaita kuti uite sepamusoro poruware, panopenya. Uchava nzvimbo yokuomesera mambure okukukudzisa. Hauzombovakwizve; nokuti ini Jehovha ndazvitaura,’ ndizvo zvinotaura Changamire Ishe Jehovha.
15  “Zvanzi naChangamire Ishe Jehovha kuTire, ‘Ko zvitsuwa hazvizozununguki here panonzwika kuparara kwako, panogomera munhu akuvadzwa zvokufa uye panourayiwa vanhu mukati mako?
16  Machinda ose omugungwa achaburuka pazvigaro zvawo zvoumambo, obvisa majasi awo asina maoko, uye achapfekenura nguo dzawo dzakamendwa. Achapfeka kudedera sezvinoitwa nguo. Achagara pasi, achadedera nguva dzose, oramba akakutarira achishamiswa.
17  Vachakuimbira rwiyo rwemariro, voti kwauri: “‘“Waparara sei, iwe waimbogarwa nevanobva kumakungwa, haiwa iwe guta rairumbidzwa, rakava nesimba mugungwa, iro nevaya vaigara mariri, vaya vaivhundutsa vagari vose vomunyika!
18  Zvino zvitsuwa zvichadedera pazuva rokuparara kwako. Zvitsuwa zviri mugungwa zvichanetseka nokuda kwokubviswa kwako.”’
19  “Nokuti zvanzi naChangamire Ishe Jehovha, ‘Pandichaita kuti uve guta rakaparadzwa, sezvakaita maguta asingagarwi, pandichaunza mvura yakadzika pamusoro pako, uye mvura zhinji paichange yakufukidza,
20  ndichakuburutsawo pamwe chete nevaya vanoburukira mugomba kuvanhu vekare kare, ndichaita kuti ugare munyika yakadzikira kwazvo, senzvimbo dzakaparadzwa kwenguva refu, pamwe chete nevaya vanoburukira mugomba, kuti urege kugarwa; uye ndichashongedza nyika yevapenyu.
21  “‘Ndichaita kuti uve zvinhu zvinongoerekana zvavhundutsa, uye hauzovipo; uchatsvakwa, asi hauzowanikizve nokusingagumi,’ ndizvo zvinotaura Changamire Ishe Jehovha.”
11  Zvino mudzimu wakandisimudza, ukaenda neni kugedhi rokumabvazuva reimba yaJehovha rakatarira kumabvazuva, uye tarira! varume makumi maviri nevashanu vaiva pasuo regedhi racho, uye ndakaona pakati pavo paina Jaazaniya mwanakomana waAzuri naPeratiya mwanakomana waBhenaya, machinda evanhu.
2  Iye akabva ati kwandiri: “Mwanakomana womunhu, ava ndivo varume vari kuronga zvinhu zvinokuvadza nokupa mazano akaipa okurwisa guta rino;
3  vari kuti, ‘Kuvakwa kwedzimba hakusati kwava pedyo here? Guta rino igate, uye isu tiri nyama.’
4  “Naizvozvo vaprofitire. Profita, haiwa iwe mwanakomana womunhu.”
5  Zvino mudzimu waJehovha wakauya pandiri, iye akati kwandiri: “Iti, ‘Zvanzi naJehovha: “Haiwa imi imba yaIsraeri, makataura chinhu chakarurama; uye ini ndinoziva zvinhu zvamunofunga mupfungwa dzenyu.
6  Makaita kuti vakaurayiwa venyu muguta rino vave vazhinji, uye makazadza migwagwa yaro nevakaurayiwa.”’”
7  “Naizvozvo zvanzi naChangamire Ishe Jehovha, ‘Vakaurayiwa venyu vamakaisa pakati paro, ndivo nyama yacho, uye iro ndiro gate racho; uye imi muchabudiswa mukati maro.’”
8  “‘Makatya bakatwa, asi ini ndichaunza bakatwa pamusoro penyu,’ ndizvo zvinotaura Changamire Ishe Jehovha.
9  ‘Ndichakubudisai pakati paro, ndokuisai mumaoko evanhu vamusingazivi, ndokuitirai zvakatongwa.
10  Muchaurayiwa nebakatwa. Ndichakutongerai pamuganhu waIsraeri; uye muchaziva kuti ndini Jehovha.
11  Iro harizovi gate renyu, uye imi hamuzovi nyama iri mukati maro. Ndichakutongerai pamuganhu waIsraeri,
12  uye muchaziva kuti ndini Jehovha, nokuti hamuna kufamba mumirau yangu uye hamuna kuita zvandakatonga, asi makaita maererano nezvakatongwa nemarudzi akakupoteredzai.’”
13  Zvino pandakangoprofita, Peratiya mwanakomana waBhenaya akafa, uye ndakabva ndawira pasi nechiso changu, ndikachema nenzwi guru, ndikati: “Maiwe kani, haiwa Changamire Ishe Jehovha! Mava kuparadza chose vaIsraeri vakasara here?”
14  Zvino shoko raJehovha rakaramba richiuya kwandiri, richiti:
15  “Mwanakomana womunhu, hama dzako, idzo hama dzako, varume vane hanya nekodzero yako yokudzikinura, neimba yose yaIsraeri, yose zvayo, ndivo vakanzi nevagari vomuJerusarema, ‘Endai kure naJehovha. Nyika ndeyedu; takapiwa nyika kuti ive yedu’;
16  naizvozvo iti, ‘Zvanzi naChangamire Ishe Jehovha: “Kunyange zvazvo ndakavaisa kure pakati pemarudzi, uye kunyange zvazvo ndakavaparadzira munyika zhinji, ndichava nzvimbo tsvene kwavari kwenguva duku munyika dzavakaenda kwadziri.”’
17  “Naizvozvo iti, ‘Zvanzi naChangamire Ishe Jehovha: “Ndichakuunganidzaiwo muchibva kumarudzi acho uye ndichakuunganidzai muchibva kunyika dzamakaparadzirwa kwadziri, uye ndichakupai nyika yaIsraeri.
18  Vachaenda ikoko vobvisa zvinhu zvayo zvose zvinonyangadza nezvinhu zvayo zvose zvinosemesa zviri imomo.
19  Ndichavapa mwoyo mumwe chete, uye ndichaisa mudzimu mutsva mukati mavo; uye ndichabvisa mwoyo wedombo munyama yavo ndovapa mwoyo wenyama,
20  kuti vafambe mumirau yangu uye vachengete zvandakatonga, vozviita; uye vave vanhu vangu uye ini ndive Mwari wavo.”’
21  “‘“Asi vaya vane mwoyo inotevera zvinhu zvavo zvinonyangadza nezvinhu zvavo zvinosemesa, ndichaunza nzira yavo pamisoro yavo,” ndizvo zvinotaura Changamire Ishe Jehovha.’”
22  Zvino makerubhi akasimudza mapapiro awo, uye mavhiri akanga ari pedyo nawo, uye kubwinya kwaMwari waIsraeri kwakanga kuri pamusoro pawo, nechokumusoro.
23  Kubwinya kwaJehovha kwakakwira kuchibva pamusoro peguta nechepakati, kukanomira pamusoro pegomo riri kumabvazuva kweguta.
24  Mudzimu wacho wakandisimudza, ukazoenda neni kuKadheya kuvanhu vakanga vakatapwa, pane zvandakaratidzwa nomudzimu waMwari; uye zvandakanga ndaratidzwa zvakakwira zvichibva pandiri.
25  Naizvozvo ndakatanga kuudza vanhu vakanga vakatapwa zvinhu zvose zvaJehovha zvaakanga aita kuti ndione.
8  Zvino mugore rechitanhatu, mumwedzi wechitanhatu, pazuva rechishanu romwedzi wacho, ndakanga ndakagara mumba mangu, uye varume vakuru vaJudha vakanga vakagara pamberi pangu, ruoko rwaChangamire Ishe Jehovha parwakauya pamusoro pangu ndiri imomo.
2  Zvino ndakaona, uye tarira! kwaiva nechinhu chakanga chakaita somoto; kutangira maiita somuhudyu make zvichidzika maiva nomoto, uye kutangira muhudyu make zvichikwira maiva nechinhu chakanga chakaita sokupenya, sokupenya kwechinhu chakagadzirwa nendarama nesirivha.
3  Akabva atambanudza chinhu chakaita soruoko, akanditakura akabata zhumu romusoro wangu, mudzimu ukanditakura nepakati penyika nematenga, ukandiendesa kuJerusarema ndichiratidzwa zviratidzo naMwari, ukandiendesa kusuo regedhi romukati rakatarira kuchamhembe, kune nzvimbo inogara chiratidzo chegodo chinomutsa godo.
4  Zvino tarira! kubwinya kwaMwari waIsraeri kwakanga kuri ipapo, kwakaita sokwandakanga ndamboona mubani.
5  Zvino akati kwandiri: “Mwanakomana womunhu, ndapota, tarira nechokuchamhembe.” Naizvozvo ndakatarira nechokuchamhembe, ndikaona kuchamhembe kwegedhi reatari kuine chiratidzo ichi chegodo, chiri panopindwa napo.
6  Akati kwandiri: “Mwanakomana womunhu, uri kuona here zvinhu zvikuru zvinosemesa zvavari kuita, zvinhu zviri kuitwa neimba yaIsraeri muno kuti ini ndive kure nenzvimbo yangu tsvene? Zvino uchaonazve zvimwe zvinhu zvikuru zvinosemesa.”
7  Naizvozvo akaenda neni kusuo rechivanze, ndikaona, uye tarira! kwaiva neburi raiva pamadziro.
8  Zvino akati kwandiri: “Mwanakomana womunhu, ndapota, boora madziro.” Ndakaboora madziro acho zvishoma nezvishoma, uye tarira! kwaiva nesuo.
9  Akatizve kwandiri: “Pinda uone zvinhu zvinosemesa zvakaipa zvavari kuita muno.”
10  Naizvozvo ndakapinda, ndikaona, uye tarira! makanga muine mifananidzo yose yezvinhu zvinokambaira nemhuka dzinosemesa, nezvidhori zvose zvinosemesa sendove zveimba yaIsraeri, mifananidzo yacho yakaita zvokutemerwa iri pamadziro kumativi ose.
11  Vamwe varume vakuru makumi manomwe veimba yaIsraeri, pamwe chete naJaazaniya mwanakomana waShafani akanga akamira pakati pavo, vakanga vakamira pamberi payo, mumwe nomumwe aine mudziyo wake wokupisira zvinonhuhwirira muruoko rwake, uye kunhuhwirira kwegore rerusenzi kwakanga kuchikwira.
12  Iye akati kwandiri: “Haiwa iwe mwanakomana womunhu, waona here zviri kuitwa nevakuru veimba yaIsraeri murima, mumwe nomumwe ari mudzimba dzomukati dzezvifananidzo zvake? Nokuti ivo vanoti, ‘Jehovha haasi kutiona. Jehovha akabva panyika.’”
13  Zvino akaramba achiti kwandiri: “Uchaonazve zvimwe zvinhu zvikuru zvinosemesa zvavari kuita.”
14  Naizvozvo akaenda neni kusuo regedhi reimba yaJehovha, riri nechokuchamhembe, uye tarira! kwaiva nevakadzi vakanga vakagara, vachichema mwari anonzi Tamuzi.
15  Zvino akatizve kwandiri: “Haiwa iwe mwanakomana womunhu, wazviona here? Uchaonazve zvimwe zvinhu zvikuru zvinosemesa kupfuura izvi.”
16  Naizvozvo akapinda neni muchivanze chomukati cheimba yaJehovha, uye tarira! pasuo retemberi yaJehovha, pakati pevharanda neatari, paiva nevarume vanenge makumi maviri nevashanu vakanga vakafuratira temberi yaJehovha, zviso zvavo zvakatarira kumabvazuva, uye vakanga vakakotama vakatarira kumabvazuva, kwaiva nezuva.
17  Zvino iye akati kwandiri: “Haiwa iwe mwanakomana womunhu, wazviona here? Chinhu chiduku here kuimba yaJudha kuti iite zvinhu zvinosemesa zvavari kuita muno, kuti vazadze nyika nechisimba, kuti vandigumburezve, uye tarira vari kutambanudzira nhungirwa kumhino yangu?
18  Iniwo ndichaita nehasha. Ziso rangu harizonzwi urombo, uye ini handizonzwi tsitsi. Vachashevedzera munzeve dzangu nenzwi guru, asi ini handizovanzwi.”
30  Zvino shoko raJehovha rakaramba richiuya kwandiri, richiti:
2  “Mwanakomana womunhu, profita, uti, ‘Zvanzi naChangamire Ishe Jehovha: “Ungudzai muchiti, ‘Maiwe zuva riya kani!’
3  nokuti zuva rava pedyo, chokwadi, zuva raJehovha rava pedyo. Zuva rine makore, richava nguva yakatarwa yemarudzi.
4  Bakatwa richauya muIjipiti, kurwadziwa kwazvo kuchauya muItiopiya panourayiwa mumwe munhu muIjipiti, votora pfuma yayo uye nheyo dzayo dzoputswa.
5  Itiopiya nePuti neRudhi neboka rose revamwe vanhu vakavhengana neKubhi nevanakomana vomunyika yesungano—vachaurayiwa nebakatwa pamwe chete navo.”’
6  “Zvanzi naJehovha, ‘Uyewo vatsigiri veIjipiti vachawa, uye kudada kwainoita nesimba rayo kuchaderera.’ “‘Vachaurayirwa imomo nebakatwa kubvira kuMigdhori kusvikira kuSiene,’ ndizvo zvinotaura Changamire Ishe Jehovha.
7  ‘Vachaitwa dongo pakati penyika dzakaitwa matongo, uye maguta ayo achava pakati chaipo pemaguta akaparadzwa.
8  Vachaziva kuti ndini Jehovha pandinobatidza moto muIjipiti uye vabatsiri vayo vose pavanenge vaparadzwa.
9  Pazuva iroro nhume dzichabva pamberi pangu dziri mungarava, kuti dzidederese Itiopiya inozvivimba. Vacharwadziwa kwazvo pazuva reIjipiti, nokuti, tarira! iro richauya.’
10  “Zvanzi naChangamire Ishe Jehovha, ‘Ndichaitawo kuti boka revanhu veIjipiti rigume ndichishandisa ruoko rwaNebhukadrezari mambo weBhabhironi.
11  Iye nevanhu vake vaainavo, vadzvinyiriri vemarudzi, vachaunzwa kuzoita kuti nyika yacho ive dongo. Vachavhomorera Ijipiti mapakatwa avo, vozadza nyika yacho nevakaurayiwa.
12  Ndichaita kuti migero yaNire ive nyika yakaoma, ndichatengesa nyika yacho mumaoko evanhu vakaipa, uye ndichaita kuti nyika yacho nezvose zvizere mairi zvive dongo ndichishandisa maoko evanhu vaisingazivi. Ini Jehovha ndazvitaura.’
13  “Zvanzi naChangamire Ishe Jehovha, ‘Ndichaparadzawo zvidhori zvinosemesa sendove ndoita kuti vanamwari vasina zvavanobatsira vaparare muNofi, munyika yeIjipiti hamuzovizve nejinda; uye ndichaisa kutya munyika yeIjipiti.
14  Ndichaita kuti Patrosi ive dongo, ndobatidza moto muZoani, ndoita zvandakatonga muNo.
15  Ndichadururira hasha dzangu paSini, iyo nhare yeIjipiti, ndoparadza boka revanhu vomuNo.
16  Ndichabatidza moto muIjipiti. Chokwadi Sini richarwadziwa kwazvo, No richakundwa nokuputswa; uye kana riri Nofi—richava nemhandu masikati!
17  Majaya okuOni nePibheseti achaurayiwa nebakatwa, uye maguta acho achatapwa.
18  Zuva richasviba muTehafinehesi, pandichatyora majoko eIjipiti imomo. Kudada kwarinoita nesimba raro kuchagumisirwa mukati maro. Iro richafukidzwa nemakore, uye mataundi ari pasi paro achatapwa.
19  Ndichaitira Ijipiti zvakatongwa; uye ivo vachaziva kuti ndini Jehovha.’”
20  Uyezve mugore rechigumi nerimwe chete, mumwedzi wokutanga, pazuva rechinomwe romwedzi wacho, shoko raJehovha rakauya kwandiri, richiti:
21  “Mwanakomana womunhu, ndichatyora ruoko rwaFarao mambo weIjipiti, uye tarira! haruzombosungwi kuti rupore nokupomba nejira kuti rusungwe, kuti ruve nesimba, rubate bakatwa.”
22  “Naizvozvo zvanzi naChangamire Ishe Jehovha, ‘Tarira ndicharwisana naFarao mambo weIjipiti, ndichatyora maoko ake, irwo rune simba norwakatyoka rwacho, uye ndichaita kuti bakatwa riri muruoko rwake riwe.
23  Ndichaparadzira vaIjipiti pakati pemamwe marudzi ndoita kuti vapararire munyika zhinji.
24  Ndichasimbisa maoko amambo weBhabhironi, ndoisa bakatwa rangu muruoko rwake, ndichatyora maoko aFarao, uye iye achagomera kwazvo ari pamberi pake sezvinoita munhu akuvadzwa kwazvo.
25  Ndichasimbisa maoko amambo weBhabhironi, uye maoko aFarao achati regwede; uye ivo vachaziva kuti ndini Jehovha pandinoisa bakatwa rangu muruoko rwamambo weBhabhironi, iye oritambanudzira kunyika yeIjipiti.
26  Ndichaparadzira vaIjipiti pakati pemamwe marudzi ndoita kuti vapararire munyika zhinji; uye ivo vachaziva kuti ndini Jehovha.’”
16  Zvino shoko raJehovha rakauyazve kwandiri, richiti:
2  “Mwanakomana womunhu, zivisa Jerusarema zvinhu zvaro zvinosemesa.
3  Uti, ‘Zvanzi naChangamire Ishe Jehovha kuJerusarema: “Wakabva uye wakaberekerwa munyika yomuKenani. Baba vako vaiva muAmori, uye amai vako vaiva muHiti.
4  Pakuberekwa kwako, pazuva rawakaberekwa, rukuvhute rwako haruna kuchekwa, hauna kugezeswa nemvura kuti ucheneswe, hauna kumbokwizwa munyu, uye hauna kumboputirwa.
5  Hapana ziso rakakunzwira urombo kuti rikuitire chimwe chezvinhu izvi richikunzwira tsitsi, asi wakakandwa musango nokuti mweya wako wakanga uchisemwa pazuva rawakaberekwa.
6  “‘“Zvino ndakapfuura pedyo nepawaiva, ndikakuona uchikava-kava uri muropa rako, ndikati kwauri uri muropa rako, ‘Ramba uchirarama!’ chokwadi, ndikati kwauri uri muropa rako, ‘Ramba uchirarama!’
7  Ndakaita kuti uwande kwazvo sezvinomera mumunda kuti ukure, uve mukuru, upinde uine chishongo chakanaka kwazvo. Mazamu maviri akakura kwazvo, uye bvudzi rako rakakura kwazvo, pawakanga usina kupfeka, uri mushutu.”’
8  “‘Zvino ndakapfuura pedyo nepawaiva, ndikakuona, uye tarira! nguva yako yakanga yava nguva yokuratidza rudo. Naizvozvo ndakatambanudzira kunoperera nguo yangu pamusoro pako kuti ndifukidze kusapfeka kwako, ndikapika kwauri, ndikaita sungano newe,’ ndizvo zvinotaura Changamire Ishe Jehovha, ‘naizvozvo wakava wangu.
9  Uyezve, ndakakugeza nemvura, ndikageza ropa rako ndichiribvisa pauri, ndikakuzora mafuta.
10  Ndakakupfekedza nguo yakamendwa, ndikakupfekedza shangu dzedehwe resiri, ndikakumonera nejira rakanaka kwazvo rerineni, ndikakufukidza nejira rinodhura.
11  Ndakakupfekedza zvishongo, ndikaisa zvishongo zvemaoko pamaoko ako nechishongo chomuhuro muhuro mako.
12  Uyezve, ndakaisa rin’i yepamhino pamhino yako nemhete panzeve dzako nekorona yakanaka mumusoro mako.
13  Iwe wakaramba uchizvishongedza nendarama nesirivha, chipfeko chako chakanga chiri cherineni yakanaka kwazvo nejira rinodhura nenguo yakamendwa. Waidya furawa yakatsetseka nouchi nemafuta, wakakura ukava nechitarisiko chakanaka kwazvo, uye zvishoma nezvishoma wakakodzera nzvimbo youmambo.’”
14  “‘Zita rako rakatanga kuenda pakati pemamwe marudzi nokuda kworunako rwako, nokuti rwakanga rwakakwana nokuda kwokubwinya kwangu kwandakaisa pauri,’ ndizvo zvinotaura Changamire Ishe Jehovha.”
15  “‘Asi wakatanga kuvimba norunako rwako, ukava pfambi nokuda kwezita rako, ukadururira mabasa ako oupfambi kumunhu wose aipfuura; rukava rwake.
16  Wakatora dzimwe nguo dzako, ukazvigadzirira nzvimbo dzakakwirira dzine mavara akasiyana-siyana uye waiitira upfambi hwako padziri—zvinhu zvakadai hazvisati zvamboitika, uye hazvifaniri kuitika.
17  Waitora zvishongo zvako zvakanaka pandarama yangu nepasirivha yangu yandakanga ndakupa uye waigadzira mifananidzo yevanhurume woita upfambi nayo.
18  Waitora nguo dzako dzakamendwa woifukidza; uye waiisa mafuta angu nerusenzi yangu pamberi payo.
19  Zvokudya zvangu zvandakanga ndakupa—furawa yakatsetseka nemafuta nouchi zvandakanga ndaita kuti udye—wakazviisawo pamberi payo kuti zvive kunhuhwirira kwakanaka, uye zvakaramba zvichiitika,’ ndizvo zvinotaura Changamire Ishe Jehovha.”
20  “Waitora vanakomana vako nevanasikana vako vawakanga wandiberekera, uye waivabayira kwairi kuti vaparadzwe—ko mabasa ako oupfambi chinhu chiduku here?
21  Waiuraya vanakomana vangu, uye waivapa kwairi nokuita kuti vapinde mumoto.
22  Muzvinhu zvako zvose zvinosemesa nemabasa ako oupfambi hauna kuyeuka mazuva ouduku hwako pawakanga usina kupfeka uri mushutu; uchikava-kava uri muropa rako mawakanga uri.
23  Naizvozvo pashure pezvakaipa zvako zvose (“une nhamo, iwe une nhamo,” ndizvo zvinotaura Changamire Ishe Jehovha)
24  wakazvivakira murwi, ukazvigadzirira nzvimbo yakakwirira panzvimbo dzose dzinoungana vanhu.
25  Wakavaka nzvimbo yako yakakwirira pose panotangira nzira, ukaita kuti runako rwako ruve chinhu chinosemesa, ukatambararira makumbo ako kumunhu wose aipfuura, ukawanza mabasa ako oupfambi.
26  Wakaita upfambi nevanakomana vokuIjipiti, ivo vavakidzani vako vane nyama yakakura, uye wakaramba uchiita kuti upfambi hwako huwande kuti undigumbure.
27  Zvino tarira! ndichakutambanudzira ruoko rwangu uye ndichatapudza mugove wako, ndokuisa kuchido chomweya chevakadzi vanokuvenga, ivo vanasikana vevaFiristiya, vakadzi vakanyadziswa nokuda kwokusazvibata kwako.
28  “‘Wakaitawo upfambi nevanakomana vokuAsiriya nokuti wakanga usingagutswi, uye wakaramba uchiita upfambi navo asiwo hauna kugutswa.
29  Naizvozvo wakaramba uchiita kuti upfambi hwako huwande kunyika yeKenani, kuvaKadheya; uye kunyange pane izvi hauna kugutswa.
30  Haiwa ndakutsamwira kwazvo sei,’ ndizvo zvinotaura Changamire Ishe Jehovha, ‘nokuita kwako zvinhu zvose izvi, iro basa romukadzi, pfambi inoshusha!
31  Pawakavaka murwi wako pose panotangira nzira, ukagadzira nzvimbo yako yakakwirira munzvimbo dzose dzinoungana vanhu, asi hauna kuita sepfambi nokuti wakashora mubhadharo wacho.
32  Mukadzi anoita upombwe anotora vanhu vaasingazivi panzvimbo pomurume wake.
33  Ivo vakajaira kupa pfambi dzose chipo, asi iwe—wakapa zvipo zvako kuna vose vaya vanokuda kwazvo, uye unovapa chiokomuhomwe kuti vauye kwauri vachibva kumativi ose kuti vazoita mabasa echipfambi newe.
34  Iwe unoita chinhu chakasiyana nechinoitwa nevamwe vakadzi mumabasa ako oupfambi, hakuna humwe upfambi hunoitwa semaitiro aunoita, kunyange mukupa mubhadharo kwaunoita iwe usina kupiwa mubhadharo, naizvozvo zvakasiyana nezvinoitwa nevamwe.’
35  “Naizvozvo, haiwa iwe pfambi, inzwa shoko raJehovha.
36  Zvanzi naChangamire Ishe Jehovha, ‘Nokuti kuchiva kwako kwakadururwa, uye nhengo dzako dzakavanzika dzakafukurwa mumabasa ako oupfambi kune vaya vanokuda kwazvo nokuzvidhori zvako zvose zvinosemesa sendove, kunyange neropa revanakomana vako vawakapa kwazviri,
37  naizvozvo tarira ndichaunganidza vose vaya vanokuda kwazvo, vaya vaikufadza navose vawaida pamwe chete navose vawaivenga, ndichavaunganidza kuti vakurwise vachibva kumativi ose, ndovafukurira nhengo dzako dzakavanzika, vaone nhengo dzako dzose dzakavanzika.
38  “‘Ndichakutonga nemitongo yemhombwekadzi neyevakadzi vanoteura ropa, uye ndichaunza ropa rehasha negodo pamusoro pako.
39  Ndichakuisa mumaoko avo, vachaputsa murwi wako, nzvimbo dzako dzakakwirira dzichaparadzwa, uye vachakupfekenura nguo dzako, votora zvinhu zvako zvakanaka, vokusiya usina kupfeka uri mushutu.
40  Vachauya kwauri vaine ungano, vokutema nematombo uye vokuuraya nemapakatwa avo.
41  Vachapisa dzimba dzako nomoto voita zvakatongwa mukati mako, vakadzi vazhinji vachizviona; uye ndichaita kuti urege kuva pfambi, uyewo hauzovapizve mubhadharo.
42  Ndichaita kuti hasha dzangu kwauri dzipere, uye godo rangu richabva pauri; uye ndicharamba ndakanyarara uye handizogumbukizve.’
43  “‘Nokuti hauna kuyeuka mazuva ouduku hwako uye waiita kuti ndirege kugadzikana nokuda kwezvinhu izvi zvose, tarira, iniwo ndichaisa nzira yako pamusoro wako,’ ndizvo zvinotaura Changamire Ishe Jehovha, ‘uye hauzorambi uchiita mabasa chero api zvawo okusazvibata pamwe chete nezvinhu zvako zvose zvinosemesa.
44  “‘Tarira! Munhu wose anokushandisira chirevo achashandisa chirevo chacho, achiti: “Zvakaita amai ndizvo zvakaitawo mwanasikana wavo!”
45  Uri mwanasikana waamai vako, ivo vanosema murume wavo nevanakomana vavo. Uri munun’una wevakoma vako, vakasema varume vavo nevanakomana vavo. Amai venyu imi vakadzi, vaiva muHiti, uye baba venyu vaiva muAmori.’”
46  “‘Mukoma wako iSamariya nemataundi ari pasi paro, iye anogara kuruboshwe rwako, uye munun’una wako, anogara kurudyi rwako, iSodhoma nemataundi ari pasi paro.
47  Iwe hauna kufamba munzira dzavo, kana kuita maererano nezvinhu zvavo zvinosemesa. Munguva duku kwazvo wakatanga kuita zvinhu zvakaipa kupfuura zvavakaita munzira dzako dzose.
48  Noupenyu hwangu,’ ndizvo zvinotaura Changamire Ishe Jehovha, ‘munun’una wako Sodhoma, iye nemataundi ari pasi pake, haana kuita sezvawakaita, iwe nemataundi ari pasi pako.
49  Tarira! Izvi ndizvo zvaikanganiswa nomunun’una wako Sodhoma: Kudada, kuva nezvokudya zvakakwana uye runyararo nokuda kwokusava nezvinonetsa, ndizvo zvaaiva nazvo, iye nemataundi aiva pasi pake, uye haana kusimbisa ruoko rwomunhu aitambudzika nerwomurombo.
50  Ivo vakaramba vachizvikudza nokuita chinhu chinosemesa pamberi pangu, uye ndakazovabvisa, sezvandakaona zvakakodzera.
51  “‘Samariya harina kutadza zvinosvika kunyange pahafu yezvivi zvako, asi iwe wakaramba uchiita kuti zvinhu zvako zvinosemesa zviwande kupfuura zvavakaita, zvokuti wakaita kuti mukoma wako nomunun’una wako vaite sevakarurama nokuda kwezvinhu zvako zvose zvinosemesa zvawakaita.
52  Iwewo nyara paunopembedza mukoma wako nomunun’una wako. Ivo vakarurama kukupfuura, nokuti pazvivi zvako zvawakaita, wakaita zvinosemesa kupfuura zvavakaita ivo. Iwewo nyadziswa, unyare nokuti unoita kuti mukoma wako nomunun’una wako vaite sevakarurama.’
53  “‘Ndichaunganidza nhapwa dzavo, idzo nhapwa dzokuSodhoma nedzomumataundi ari pasi paro, nenhapwa dzokuSamariya nedzomumataundi ari pasi paro; ndichaunganidzawo nhapwa dzako dziri pakati pavo,
54  kuti unyadziswe; uye unofanira kunyara nokuda kwezvose zvawakaita, nokuti wakavanyaradza.
55  Mukoma wako nomunun’una wako, Sodhoma nemataundi ari pasi paro, vachadzokera kune zvavaimboita, neSamariya nemataundi ari pasi paro vachadzokera kune zvavaimboita, uye iwe nemataundi ari pasi pako muchadzokera kune zvamaimbova makaita.
56  Munun’una wako Sodhoma haana kumbova chinhu chakakodzera kunzwiwa nezvacho chichibva mumuromo mako pazuva rokuzvikudza kwako,
57  zvakaipa zvako zvisati zvaiswa pachena, sepanguva yokuzvidzwa kwevanasikana vokuSiriya nevokumativi ake ose, ivo vanasikana vevaFiristiya, vaya vanokuzvidza kumativi ose.
58  Iwe uchatakura kusazvibata kwako nezvinhu zvako zvinosemesa,’ ndizvo zvinotaura Jehovha.”
59  “Nokuti zvanzi naChangamire Ishe Jehovha, ‘Ini ndichakuitirawo sezvawakaita, nokuti wakazvidza mhiko nokuputsa sungano yangu.
60  Ini, iyeni, ndichayeuka sungano yangu yandakaita newe mumazuva ouduku hwako, uye ndichaita sungano newe inogara nokusingagumi.
61  Uchayeuka nzira dzako, wonyadziswa paunogamuchira mukoma wako nomunun’una wako, uye ndichakupa ivo kuti vave vanasikana vako, asi kwete nokuda kwesungano yako.’
62  “‘Ini, iyeni, ndichaita sungano yangu newe; uye iwe uchaziva kuti ndini Jehovha,
63  kuti uyeuke, unyare, uye urege kuzovazve nechikonzero chokushama muromo wako kuti unyare, pandinokuyananisira zvose zvawakaita,’ ndizvo zvinotaura Changamire Ishe Jehovha.”
35  Zvino shoko raJehovha rakaramba richiuya kwandiri, richiti:
2  “Mwanakomana womunhu, tarira kunzvimbo ine makomo yeSeiri wakatsamwa, uiprofitire.
3  Uti kwairi, ‘Zvanzi naChangamire Ishe Jehovha: “Tarira ndiri kukurwisa, haiwa iwe nzvimbo ine makomo yeSeiri, uye ndichakutambanudzira ruoko rwangu ndoita kuti uve dongo, nzvimbo isina chinhu.
4  Ndichaita kuti maguta ako aite senzvimbo yakaparadzwa, uye iwe uchava dongo; uye uchaziva kuti ndini Jehovha,
5  nokuti wakava noruvengo rusingagumi, ukaramba uchiisa vanakomana vaIsraeri kusimba rebakatwa, munguva yenjodzi yavo, munguva yokukanganisa kwavo kwokupedzisira.”’
6  “‘Naizvozvo noupenyu hwangu,’ ndizvo zvinotaura Changamire Ishe Jehovha, ‘nokuti ndakanga ndichikugadzirira kuti ropa rako riteurwe, kuteura ropa kuchakuteverawo. Chokwadi wakavenga ropa, uye kuteura ropa kuchakutevera.
7  Ndichaita kuti nzvimbo ine makomo yeSeiri ive dongo, nzvimbo isina chinhu, uye ndichaparadza munhu anopfuura nomairi nomunhu anodzoka nomairi.
8  Ndichazadza makomo ayo nevachaurayiwa; vachaurayiwa nebakatwa vachawira muzvikomo zvako nemipata yako nehova dzako.
9  Ndichaita kuti uve matongo nokusingagumi uye maguta ako haazogarwi; uye imi muchaziva kuti ndini Jehovha.’
10  “Iwe zvawakati, ‘Marudzi maviri aya nenyika mbiri idzi—zvichava zvangu, uye tichaita kuti nyika yoga yoga ive yedu,’ kunyange zvazvo Jehovha aiva ipapo,
11  ‘naizvozvo noupenyu hwangu,’ ndizvo zvinotaura Changamire Ishe Jehovha, ‘ndichaitawo zvinoenderana nehasha dzako uye zvinoenderana negodo rako zvawakaratidza nokuda kwokuvavenga kwako; uye ndichaita kuti ndizivikanwe navo pandinokutonga.
12  Uchaziva kuti ini Jehovha, ndakanzwa zvinhu zvako zvose zvokusaremekedza zvawakataura pamusoro pemakomo aIsraeri, uchiti: “Aitwa matongo. Taapiwa kuti ave zvokudya zvedu.”
13  Imi makaramba muchizvikudza kwazvo kwandiri nemiromo yenyu, uye makawanza mashoko enyu pamberi pangu. Ini ndakaanzwa.’
14  “Zvanzi naChangamire Ishe Jehovha, ‘Ndichaita kuti uve dongo panguva inofara nyika yose.
15  Sokufara kwawakanga uchiita pamusoro penhaka yeimba yaIsraeri nokuti yakanga yaitwa dongo, ndichakuitawo saizvozvo. Uchava dongo, haiwa iwe nzvimbo ine makomo yeSeiri, iyo Edhomu, yose zvayo; uye ivo vachaziva kuti ndini Jehovha.’”
18  Zvino shoko raJehovha rakaramba richiuya kwandiri, richiti:
2  “Zvinorevei kwamuri, zvamuri kutaura chirevo ichi munyika yaIsraeri, muchiti, ‘Vanababa ndivo vanodya mazambiringa mambishi, asi mazino evanakomana ndiwo anoita ugugu’?
3  “‘Noupenyu hwangu,’ ndizvo zvinotaura Changamire Ishe Jehovha, ‘hamuzorambi muchitaura chirevo ichi pakati paIsraeri.
4  Tarirai! Mweya yose—ndeyangu. Mweya wababa nomweya womwanakomanawo—ndeyangu. Mweya unotadza—ndiwo uchafa.
5  “‘Zvino kana munhu achinge akarurama, kana iye airuramisira uye aiita zvakarurama;
6  kana iye asina kudyira pamusoro pemakomo, asina kutarira zvidhori zvinosemesa sendove zveimba yaIsraeri, asina kusvibisa mudzimai womumwe wake, uye aisaenda pedyo nomukadzi asina kuchena;
7  uye kana iye aisaitira chero munhu upi zvake utsinye; aidzorera chokumbofanobata chaakatora nokuda kwechikwereti; aisatora chinhu nougororo; aipa zvokudya zvake kumunhu ane nzara uye aifukidza munhu asina kupfeka nenguo;
8  kana iye aisapa chinhu achida mubereko uye aisatora chimbadzo; aidzora ruoko rwake kuti rurege kuita zvisina kururama; aitonga achiruramisira zvechokwadi pakati pomunhu nomunhu;
9  kana iye akaramba achifamba mumirau yangu uye akaramba achiita zvandakatonga kuti aite nokutendeka, iye akarurama. Chokwadi acharamba achirarama,’ ndizvo zvinotaura Changamire Ishe Jehovha.
10  “‘Zvino kana munhu achinge akabereka mwanakomana gororo, muteuri weropa, uya akaita chimwe chezvinhu zvakafanana neizvi
11  (asi iye asina kuita chimwe chezvinhu izvi); kana iye akadyirawo pamusoro pemakomo, uye akasvibisa mudzimai womumwe wake;
12  kana iye akaitira utsinye munhu aitambudzika nomurombo; akatora zvinhu nougororo, aisadzorera chaainzi ambofanobata; uye akatarira kuzvidhori zvinosemesa sendove, chokwadi iye akaita chinhu chinosemesa.
13  Iye akapa kuti awane chimbadzo, akatora mubereko, chokwadi iye haazorambi achirarama. Iye akaita zvinhu zvose izvi zvinosemesa. Chokwadi achaurayiwa. Ropa rake richava paari.
14  “‘Zvino tarira! mumwe munhu akabereka mwanakomana, uyo anoramba achiona zvivi zvose zvababa vake zvavakaita, uye iye anoona, orega kuita zvinhu zvakafanana nazvo.
15  Kana iye asina kudyira pamusoro pemakomo, uye asina kutarira kuzvidhori zvinosemesa sendove zveimba yaIsraeri; asina kusvibisa mudzimai womumwe wake;
16  kana iye asina chero munhu waakaitira utsinye, asina kutora chokumbofanobata chero chipi zvacho, asina kutora chero chinhu chipi zvacho nougororo; akapa zvokudya zvake kumunhu ane nzara uye akafukidza munhu asina kupfeka nenguo;
17  kana iye akadzora ruoko rwake kuti arege kubata anotambudzika; asina kutora chimbadzo nomubereko; akaita zvandakatonga; akafamba mumirau yangu; iye haazofiri kukanganisa kwababa vake. Chokwadi iye acharamba achirarama.
18  Asi baba vake zvavakabiridzira kwazvo, vakatorera hama chimwe chinhu nougororo, vakaita zvinhu zvose zvisina kunaka pakati pevanhu vokwavo, tarira! ivo vachafira kukanganisa kwavo.
19  “‘Zvino imi muchati: “Nei mwanakomana asingavi nemhosva yokukanganisa kwababa?” Zvino kana ari mwanakomana, iye akaruramisira uye akaita zvakarurama, iye akachengeta mirayiro yangu yose uye anoramba achiiita. Chokwadi iye acharamba achirarama.
20  Mweya unotadza—ndiwo uchafa. Mwanakomana haazovi nemhosva yokukanganisa kwababa, uye baba havazovi nemhosva yokukanganisa kwomwanakomana. Kururama kwomunhu akarurama kuchava paari, uye zvakaipa zvomunhu akaipa zvichava paari.
21  “‘Zvino kana munhu akaipa akatendeuka pazvivi zvake zvose zvaakaita, akachengeta mirau yangu yose, oruramisira uye oita zvakarurama, chokwadi iye acharamba achirarama. Haazofi.
22  Kudarika kwake kwose kwaakaita—hakuzoyeukwi pamusoro pake. Acharamba achirarama nokuda kwezvakarurama zvake zvaakaita.’
23  “‘Ko ini ndinombofarira rufu rwomunhu akaipa here,’ ndizvo zvinotaura Changamire Ishe Jehovha, ‘handifariri kuti atendeuke panzira dzake dzose, arambe achirarama here?’
24  “‘Zvino kana munhu akarurama akarega kuita zvakarurama, oita zvisina kururama; oramba achiita maererano nezvinhu zvose zvinosemesa zvakaitwa nomunhu akaipa, iye achirarama, hapana kana basa richayeukwa pamabasa ake ose akarurama aakaita. Iye achafira kusatendeka kwake kwaakaita nechivi chake chaakaita.
25  “‘Zvino imi muchati: “Nzira yaJehovha haina kururama.” Ndapota inzwai, haiwa imi imba yaIsraeri. Nzira yangu haina kururama here? Nzira dzenyu hadzisi idzo dzisina kururama here?
26  “‘Kana munhu akarurama akarega kuita zvakarurama, oita zvisina kururama, ofira izvozvo, achafa nokuda kwokusaruramisira kwake kwaakaita.
27  “‘Munhu akaipa paanotendeuka pane zvakaipa zvake zvaakaita, oruramisira uye oita zvakarurama, ndiye achachengetedza mweya wake uri mupenyu.
28  Paanoona, otendeuka pakudarika kwake kwose kwaakaita, chokwadi acharamba achirarama. Haazofi.
29  “‘Zvino imba yaIsraeri ichati: “Nzira yaJehovha haina kururama.” Haiwa imi imba yaIsraeri, nzira dzangu hadzina kururama here? Nzira dzenyu hadzisi idzo dzisina kururama here?’
30  “‘Naizvozvo ndichatonga mumwe nomumwe maererano nenzira dzake, haiwa imi imba yaIsraeri,’ ndizvo zvinotaura Changamire Ishe Jehovha. ‘Tendeukai, chokwadi tendeukai pakudarika kwenyu kwose, uye ngaparege kuva nechinogumbura kwamuri chinoita kuti mukanganise.
31  Rasai kudarika kwenyu kwose kwamakadarika nako, mozviitira mwoyo mutsva nomudzimu mutsva, nokuti mungafireiko, haiwa imi imba yaIsraeri?’
32  “‘Nokuti handimbofariri rufu rwomunhu ari kufa,’ ndizvo zvinotaura Changamire Ishe Jehovha. ‘Naizvozvo tendeukai, murambe muchirarama, haiwa imi vanhu.’”
17  Zvino shoko raJehovha rakaramba richiuya kwandiri, richiti:
2  “Mwanakomana womunhu, taura chirahwe, utaurire imba yaIsraeri chirevo.
3  Uti, ‘Zvanzi naChangamire Ishe Jehovha: “Gondo guru, raiva nemapapiro makuru, neminhenga mirefu, riine mambava mazhinji, aiva nemavara mavara, rakasvika kuRebhanoni, rikatora nhengenya yomusidhari.
4  Rakatanha kamusoro kenhungirwa dzawo duku, rikaenda nako kunyika yeKenani; rikakaisa munyika yevatengesi.
5  Rakatorawo imwe mbeu yenyika yacho, rikaiisa mumunda waizodyarwa mbeu. Rakaidyara somushambangwena, sezvinoitwa mushambangwena uri pane mvura zhinji.
6  Yakamera, ikazova muzambiringa mupfupi unotanda kwazvo, unoita kuti mashizha awo atarire nechomukati; uye zvishoma nezvishoma midzi yawo yakava pasi pawo. Wakazova muzambiringa, ukabudisa nhungirwa uye ukava nemapazi.
7  “‘“Zvino kwaiva nerimwe gondo guru, raiva nemapapiro makuru, raiva neminhenga mikuru, uye tarira! muzambiringa uyu wakaritambanudzira midzi yawo nechido chikuru. Wakatambanudzira mashizha awo kwariri kuti riudiridze, uri kure nemihomba yomumunda mawakanga wakadyarwa.
8  Wakanga wakatosimwa mumunda wakanaka, waiva pedyo nemvura zhinji, kuti ubudise matavi uye ubereke michero, kuti uve muzambiringa mukuru.”’
9  “Iti, ‘Zvanzi naChangamire Ishe Jehovha: “Iwo uchabudirira here? Mumwe munhu haazodzuri midzi yawo, oita kuti michero yawo ive neman’aran’azha here? Nhungirwa dzawo dzichangobva kutanhwa hadzingaomi here? Iwo uchaoma. Hauzodzurwi nemidzi yawo noruoko rune simba kana nevanhu vazhinji.
10  Tarira! kunyange zvazvo wakasimwa, uchabudirira here? Hauzoomi zvachose here, sezvinoitika paunorohwa nemhepo yokumabvazuva? Uchaomera mumihomba yenhungirwa dzawo.”’”
11  Zvino shoko raJehovha rakaramba richiuya kwandiri, richiti:
12  “Ndapota, iti kuimba inopandukira, ‘Chokwadi hamuzivi here kuti zvinhu izvi zvinorevei?’ Iti, ‘Tarirai! Mambo weBhabhironi akauya kuJerusarema, akatora mambo waro nemachinda aro, akaenda navo kuBhabhironi kwaaiva.
13  Akatorawo mumwe mwana woumambo, akaita sungano naye, akaita kuti apike; uye akabvisa varume vakuru vomunyika yacho,
14  kuti umambo huderere, husakwanisa kukura, kuti humire nokuchengeta sungano yake.
15  Asi iye akazomupandukira nokutuma nhume dzake kuIjipiti, kuti imupe mabhiza nevanhu vazhinji. Achabudirira here? Achapukunyuka here, iye ari kuita zvinhu izvi, uye iye akaputsa sungano? Chokwadi iye achapukunyuka here?’
16  “‘“Noupenyu hwangu,” ndizvo zvinotaura Changamire Ishe Jehovha, “iye achafira kunzvimbo iyoyo iri pakati peBhabhironi, nzvimbo yamambo akamugadza kuti ave mambo, asi iye akazvidza mhiko yake uye akaputsa sungano yake.
17  Farao neuto rake guru rehondo uye neungano yake yevanhu vazhinji havazoiti kuti abudirire pakurwa, nokugadzira rusvingo rwokukomba narwo uye nokuvaka rusvingo rwokurwisa narwo, kuti vaparadze mweya mizhinji.
18  Akazvidza mhiko nokuputsa sungano, uye tarira! akanga atambanudza ruoko rwake, uye akaita zvinhu zvose izvi. Haazopukunyuki.”’
19  “‘Naizvozvo zvanzi naChangamire Ishe Jehovha: “Noupenyu hwangu, mhiko yangu yaakazvidza nesungano yangu yaakaputsa—chokwadi ndichazviunza pamusoro wake.
20  Ndichatambanudza mambure angu pamusoro pake, uye achabatwa mumambure angu okuvhimisa; uye ndichaenda naye kuBhabhironi, ndomutonga ikoko nokuda kwokusatendeka kwake kwaakandiitira.
21  Vapoteri vake vose vari mumapoka ake vachaurayiwa nebakatwa, uye vanenge vasara vacho vachaparadzirwa kwose kwose, iko kumhepo dzose. Imi muchaziva kuti ini Jehovha ndazvitaura.”’
22  “‘Zvanzi naChangamire Ishe Jehovha: “Ini ndichatorawo, ndosima dzimwe nhengenya dzomusidhari dziri kumusorosoro; ndichatanha davi nyoro pamusoro pematavi awo ndorisima pagomo refu rakakwirira.
23  Ndicharisima pagomo rakakwirira raIsraeri, richabudisa matavi, robereka michero, rova musidhari mukuru. Pasi pawo pachagara shiri dzose dzine mapapiro emarudzi ose; dzichagara mumumvuri wemashizha awo.
24  Miti yose yomusango ichaziva kuti ini Jehovha, ndaderedza muti mukuru, ndakwidziridza muti wakaderera, ndaomesa muti uchiri munyoro uye ndaita kuti muti wakaoma utumbuke. Ini Jehovha, ndazvitaura uye ndazviita.”’”
9  Zvino akashevedzera nenzwi guru ini ndichinzwa, achiti: “Itai kuti vaya vari kufunga nezveguta vauye pedyo, mumwe nomumwe aine chombo chake chokuparadza nacho muruoko rwake!”
2  Zvino tarira! kwaiva nevarume vatanhatu vakanga vachibva nechokugedhi rokumusoro rakatarira kuchamhembe, mumwe nomumwe aine chombo chokuputsa nacho muruoko rwake; uye pakati pavo paiva nomumwe murume akanga akapfeka nguo yerineni, aine nyanga yeingi yomunyori muhudyu make, uye vakapinda, vakamira pedyo neatari yemhangura.
3  Zvino kubwinya kwaMwari waIsraeri kwakakwidzwa kuchibva pamusoro pemakerubhi pakwakanga kuri, kuchienda kuchikumbaridzo cheimba yacho, uye iye akatanga akashevedzera kumurume akanga akapfeka nguo yerineni, aiva nenyanga yeingi yomunyori muhudyu make.
4  Jehovha akati kwaari: “Pfuura nomuguta, imo muJerusarema, uise chiratidzo pahuma dzevanhu vari kuchema nokugomera pamusoro pezvinhu zvose zvinosemesa zviri kuitwa mukati maro.”
5  Zvino kune vamwe ava akati ini ndichizvinzwa: “Pfuurai nomuguta muchimutevera, muuraye. Ziso renyu ngarirege kunzwa urombo, uye musambonzwa tsitsi.
6  Urayai akwegura, jaya nemhandara nomwana muduku nevakadzi—muvaparadze chose. Asi musaswedera kumunhu chero upi zvake ane chiratidzo, mutangire panzvimbo yangu tsvene.” Naizvozvo vakatanga nevakwegura vakanga vari pamberi peimba yacho.
7  Akatizve kwavari: “Svibisai imba yacho, muzadze zvivanze nevanenge vaurayiwa. Chiendai!” Ivo vakaenda, vakauraya muguta.
8  Zvino pavakanga vachiuraya, ini ndakasiyiwa, ndikawira pasi nechiso changu, ndikachema, ndikati: “Maiwe, haiwa Changamire Ishe Jehovha! Mava kuparadza vaIsraeri vose vakasara pamuri kudurura hasha dzenyu paJerusarema here?”
9  Naizvozvo iye akati kwandiri: “Kukanganisa kweimba yaIsraeri neyaJudha kukuru kwazvo, nyika yazadzwa nokuteura ropa, guta razara nokusarurama; nokuti ivo vakati, ‘Jehovha akabva panyika, uye Jehovha haasi kuona.’
10  Zvino iniwo, ziso rangu harizonzwi urombo, uye handizonzwi tsitsi. Ndichaunza nzira yavo pamisoro yavo.”
11  Zvino tarira! murume uya akanga akapfeka nguo yerineni, aiva nenyanga yeingi muhudyu make, akadzoka neshoko, akati: “Ndaita sezvamandirayira.”
28  Zvino shoko raJehovha rakaramba richiuya kwandiri, richiti:
2  “Mwanakomana womunhu, iti kumutungamiriri weTire, ‘Zvanzi naChangamire Ishe Jehovha: “‘“Mwoyo wako zvawava kuzvikudza, uye zvauri kuramba uchiti, ‘Ndiri mwari. Ndakazvigarisa pachigaro chamwari, mumwoyo megungwa guru,’ iwe uri munhu wepanyika, usiri mwari, uye uchiramba uchiita kuti mwoyo wako uve somwoyo wamwari—
3  tarira! wakachenjera kupfuura Dhanieri. Hapana zvakavanzika zvaunotadza kuziva.
4  Wakawana pfuma nokuda kwouchenjeri hwako uye nokuda kwoungwaru hwako, uye unoramba uchiwana ndarama nesirivha mumatura ako.
5  Wakaita kuti pfuma yako iwande nokuda kwoukuru hwouchenjeri hwako, nokuda kwezvinhu zvako zvokutengesa, uye mwoyo wako wakatanga kuzvikudza nokuda kwepfuma yako.”’
6  “‘Naizvozvo zvanzi naChangamire Ishe Jehovha: “Zvaunoita kuti mwoyo wako uve somwoyo wamwari,
7  naizvozvo tarira ndichakuunzira vanhu vausingazivi, vadzvinyiriri vemarudzi, uye vachavhomorera kunaka kwouchenjeri hwako mapakatwa avo, vokanganisa kubwinya kwako kukuru.
8  Vachakuburutsira mugomba, uye uchafa sokufa kunoita munhu anourayirwa mumwoyo megungwa guru.
9  Chokwadi uchati here, ‘Ndiri mwari,’ pamberi pomunhu anokuuraya, iwe uri munhuwo zvake wepanyika, usiri mwari, mumaoko evaya vanokukuvadza?”’
10  “‘Uchafa sokufa kunoita vanhu vasina kudzingiswa uchiurayiwa noruoko rwevanhu vausingazivi, nokuti ini ndazvitaura,’ ndizvo zvinotaura Changamire Ishe Jehovha.”
11  Zvino shoko raJehovha rakaramba richiuya kwandiri, richiti:
12  “Mwanakomana womunhu, imba rwiyo rwemariro pamusoro pamambo weTire, uti kwaari, ‘Zvanzi naChangamire Ishe Jehovha: “‘“Uri kunamira mufananidzo nechisimbiso, uzere nouchenjeri uye une runako rwakakwana.
13  Waiva muEdheni, mumunda waMwari. Wakanga wakafukidzwa nematombo ose anokosha anoti, rubhi, topazi nejaspa; krisoriti, onikisi nejedhi; safaya, tekoizi neemaradhi; uye munoiswa matombo nomumakomba ako makanga makagadzirwa nendarama. Izvo zvakagadzirwa pazuva rawakasikwa.
14  Uri kerubhi rakazodzwa rinoita basa rokufukidza, uye ndakakugadza. Waiva pagomo dzvene raMwari. Waifamba-famba pakati pematombo anopenya somoto.
15  Wakanga usina mhosva panzira dzako kubvira pazuva rawakasikwa kusvikira kusarurama kwawanikwa mauri.
16  “‘“Zvinhu zvako zvokutengesa zvazvakanga zvakawanda, ivo vakaita kuti mukati mako muzare nechisimba, iwe ukatanga kutadza. Ndichakubvisa pagomo raMwari sechinhu chakasviba, uye ndichakuparadza, ubve pakati pematombo anopenya somoto, haiwa iwe kerubhi rinoita basa rokufukidza.
17  “‘“Mwoyo wako wakazvikudza nokuda kworunako rwako. Wakaparadza uchenjeri hwako nokuda kwokubwinya kwako kukuru. Ndichakukanda panyika. Ndichakuisa pamberi pemadzimambo kuti akutarire.
18  “‘“Iwe wakasvibisa nzvimbo dzako tsvene nokuti kukanganisa kwako kwakanga kwakawanda, uye nokuti zvinhu zvako zvokutengesa zvakanga zvisina kururama. Ndichabudisa moto pakati pako. Ndiwo uchakuparadza. Ndichaita kuti uve madota pamusoro penyika pamberi pevaya vose vanokuona.
19  Vaya vose vanokuziva vari pakati pemarudzi, vacharamba vakakutarira vachishamiswa. Uchava zvinhu zvinongoerekana zvavhundutsa, uye hauzovipozve nokusingagumi.”’”
20  Zvino shoko raJehovha rakaramba richiuya kwandiri, richiti:
21  “Mwanakomana womunhu, tarira kuSidhoni, uriprofitire.
22  Uti, ‘Zvanzi naChangamire Ishe Jehovha: “Tarira ndichakurwisa, haiwa iwe Sidhoni, uye ndichakudzwa pakati pako; uye vanhu vachaziva kuti ndini Jehovha pandichaita zvandakatonga mukati maro uye pandichatsveneswa mukati maro.
23  Ndichatuma denda mariri neropa mumigwagwa yaro. Munhu anourayiwa achawira pakati paro aurayiwa nebakatwa rinorwisa guta racho kumativi ose; uye vanhu vachaziva kuti ndini Jehovha.
24  Kuimba yaIsraeri hakuzovizve norukato rwakaipa kana munzwa unorwadza kuna vose vaya vakavapoteredza, vaya vari kuvazvidza; uye vanhu vachaziva kuti ndini Changamire Ishe Jehovha.”’
25  “‘Zvanzi naChangamire Ishe Jehovha: “Pandichaunganidza imba yaIsraeri ichibva kumarudzi avave vakaparadzirwa kwaari, ndichatsveneswawo pakati pavo marudzi acho achizviona. Vachagara panyika yavo yandakapa mushumiri wangu, Jakobho.
26  Vachagara pairi vakachengeteka, vovaka dzimba nokusima minda yemizambiringa, uye vachagara vakachengeteka pandinoita zvakatongwa pane vose vaya vakavapoteredza vari kuvazvidza; uye vachaziva kuti ndini Jehovha Mwari wavo.”’”
27  Zvino shoko raJehovha rakaramba richiuya kwandiri, richiti:
2  “Haiwa iwe mwanakomana womunhu, imbira Tire rwiyo rwemariro,
3  uti kuTire, “‘Haiwa iwe ugere panopindwa napo mugungwa, iwe mutengesi wechikadzi wemarudzi epazvitsuwa zvizhinji, zvanzi naChangamire Ishe Jehovha: “Haiwa iwe Tire, iwe wakati, ‘Ndakanaka zvakakwana.’
4  Nharaunda dzako dziri mumwoyo memakungwa. Vavaki vako vakaita kuti kunaka kwako kukwane.
5  Vakakugadzirira mapuranga ose vachishandisa matanda omujunipa akabva kuSeniri. Vakatora musidhari wokuRebhanoni kuti vakugadzirire danda refu.
6  Vakagadzira magwasvo ako nemiti mikuru yokuBhashani. Vakagadzira muromo wechikepe chako nematanda omusaipresi akaiswa munyanga dzenzou, okuzvitsuwa zveKitimu.
7  Jira rako rakatambanudzwa raiva rerineni yokuIjipiti ine mavara mavara, kuti rive seiri rengarava yako. Shinda yebhuruu nemvere dzemakwai dzakaiswa ruvara rwepepuru yakatsvukuruka zvinobva kuzvitsuwa zveErishaa ndizvo zvaiva chokufukidzisa nzvimbo yepamusoro pengarava yako.
8  “‘“Vagari vokuSidhoni nevokuAvhadhi vakava vakwasvi vako. Haiwa iwe Tire, nyanzvi dzako dzaiva pakati pako; dzaiva vafambisi vezvikepe zvako.
9  Kunyange vakwegura vokuGebhari nenyanzvi dzaro vaiva pakati pako vachiita basa rokunama panobatana mapuranga engarava dzako. Ngarava dzose dzomugungwa nevafambisi vadzo vaiva pakati pako, kuti vatsinhanise zvinhu zvokutengeserana.
10  VaPezhiya nevaRudhimu nevarume vaPuti—vaiva muuto rako rehondo, ivo varume vako vehondo. Vakaturika nhoo nengowani mauri. Ndivo vakaita kuti ubwinye.
11  Vanakomana vokuAvhadhi, iro uto rako rehondo, vaiva pamusoro pemasvingo ako kumativi ose, uye varume vakashinga ndivo vakanga vari mushongwe dzako. Vaiturika nhoo dzavo dzakaita raundi pamadziro ako kumativi ose. Ivo ndivo vakaita kuti kunaka kwako kukwane.
12  “‘“Tashishi yaitengeserana newe nokuti zvinhu zvinokosha zvemarudzi ose zvakanga zviri zvizhinji. Zvinhu zvako zvakanga zvakachengetwa zvakatsinhaniswa nesirivha, simbi, tini nomutobvu zvayaiva nazvo.
13  Javhani, Tubhari naMesheki ndivo vaitengeserana newe. Zvinhu zvako zvokutsinhana nazvo zvakatsinhaniswa nemweya yevanhu nezvinhu zvemhangura.
14  Kwaiva nemabhiza nemabhiza ehondo nemanyurusi zvakabva kumba kwaTogama, zvakatsinhaniswa nezvinhu zvako zvakachengetwa.
15  Vanakomana vaDhedhani ndivo vaitengeserana newe; zvitsuwa zvizhinji zvaiva vatengesi vaikushandira; vakaripa nokukupa chipo chenyanga nematanda omushuma.
16  Edhomu yaitengeserana newe nokuti mabasa ako aiva mazhinji. Zvinhu zvako zvakachengetwa zvakatsinhaniswa nedombo rinonzi tekoizi, shinda yakaiswa ruvara rwepepuru yakatsvukuruka nemachira ane mavara mavara nemachira akanaka nematombo ekorari nerubhi.
17  “‘“Judha nenyika yaIsraeri dzaitengeserana newe. Zvinhu zvako zvinotsinhaniswa, zvakatsinhaniswa negorosi rokuMiniti nezvokudya zvakanaka kwazvo nouchi nemafuta nebharisamu.
18  “‘“Dhamasiko raitengeserana newe mumabasa ako mazhinji, nokuti zvinhu zvako zvose zvinokosha, newaini yokuHeribhoni nemvere dzemakwai pfumbu dzakatsvukuruka zvaiva zvizhinji.
19  Vhedhani naJavhani vokuUzari—vakatsinhanisa nezvinhu zvako zvakachengetwa. Simbi yakapfurwa, kasiya neipwa dzinonhuhwirira—ndizvo zvaiva zvinhu zvako zvokutsinhanisa nazvo.
20  Dhedhani ndiye aitengeserana newe nguo dzakarukwa dzokuisa pazvigaro zvemabhiza.
21  VaArabhu nemachinda ose aKedhari vaiva vatengesi vaikushandira. Vaiva vatengesi vako vemakwayana makono nemakondohwe nenhongo.
22  Vatengesi vokuShebha naRaama ndivo vaitengeserana newe; zvinhu zvako zvakachengetwa zvakatsinhaniswa nezvinonhuhwirira zvemarudzi ose nematombo anokosha emarudzi ose nendarama.
23  Harani neKane neEdheni, vatengesi vokuShebha, Asuri neKirimadhi ndivo vaitengeserana newe.
24  Vaitengeserana newe nguo dzakanaka kwazvo, majasi ejira rebhuruu nejira rine mavara mavara nemakapeti eshinda yemavara maviri, akagadzirwa netambo dzakakoswa dzakagadzirwa zvakasimba, pamuzinda wako wokutengesera.
25  “‘“Ngarava dzokuTashishi dzaiva zvokutakurisa zvinhu zvako zvokutsinhanisa nazvo, zvokuti wakazadzwa, ukakudzwa kwazvo mumwoyo megungwa guru.
26  “‘“Vaya vanokukwasva vakuendesa pane mvura zhinji. Mhepo yokumabvazuva yakuputsira mumwoyo megungwa guru.
27  Zvinhu zvako zvinokosha nezvakachengetwa, izvo zvinhu zvako zvokutsinhanisa nazvo, vafambisi vako vengarava nevafambisi vezvikepe zvako, vanhu vako vanoita basa rokunama panobatana mapuranga engarava nevaya vanotsinhanisa zvinhu zvako zvokutengesa nevarume vako vose vehondo, vari mauri nomuungano yako yose, vari pakati pako,—vachawira mumwoyo megungwa guru pazuva rauchaparara.
28  “‘“Maruwa achazununguka panonzwika kushevedzera kwevafambisi vako vezvikepe.
29  Vaya vose vanoshandisa magwasvo, vafambisi vengarava, vose vanofambisa zvikepe mugungwa, vachaburuka mungarava dzavo; vachamira panyika.
30  Vachaita kuti inzwi ravo rinzwike vachikuchema uye vachachema zvinoshungurudza. Vachaisa guruva pamisoro yavo. Vachaumburuka mumadota.
31  Vachazvigera muparavara nokuda kwako, vosungira masaga, vosvimha misodzi pamusoro pako vaine mweya inorwadziwa, vachiungudza zvinoshungurudza.
32  Pavanorira nokuda kwavo vachaimba rwiyo rwemariro uye vachaimba pamusoro pako vachiti, “‘“‘Ndiani akafanana neTire, akafanana nairo raparadzirwa pakati pegungwa?
33  Zvinhu zvako zvakachengetwa pazvaienda nomugungwa guru, waigutsa vanhu vazhinji. Wakapfumisa madzimambo epanyika nezvinhu zvako zvinokosha nezvinhu zvako zvokutsinhanisa nazvo.
34  Zvino waputswa negungwa guru, munzvimbo dzakadzika dzemvura. Zvinhu zvako zvokutsinhanisa nazvo uye ungano yako yose, zvapararira pakati pako.
35  Vagari vose vomuzvitsuwa—vacharamba vakakutarira vachishamiswa, uye madzimambo avo achadedera nokutya kwazvo. Zviso zvichanetseka.
36  Vatengesi vari pakati pemarudzi vachakuridzira muridzo. Uchava zvinhu zvinongoerekana zvavhundutsa, uye hauzovipozve nokusingagumi.’”’”
7  Zvino shoko raJehovha rakaramba richiuya kwandiri, richiti:
2  “Zvino iwe, haiwa mwanakomana womunhu, zvanzi naChangamire Ishe Jehovha kunyika yaIsraeri, ‘Mugumo, iko kuguma, kwasvika pamigumo mina yenyika.
3  Zvino kuguma kwasvika pauri, ndichatuma kutsamwa kwangu kwauri, ndichakutonga zvinoenderana nenzira dzako, ndounza zvinhu zvako zvose zvinosemesa pauri.
4  Ziso rangu harizokunzwiri urombo, iniwo handizonzwi tsitsi, nokuti ndichaunza nzira dzako pauri, zvinhu zvako zvinosemesa zvichava pakati pako; uye imi muchaziva kuti ndini Jehovha.’
5  “Zvanzi naChangamire Ishe Jehovha, ‘Tarirai! dambudziko, dambudziko risati ramboonekwa riri kuuya.
6  Kuguma kuchauya. Kuguma kuchauya; kuchamuka kuti kuuye pamuri. Tarirai! Kuri kuuya.
7  Chiremba chichauya kwauri, haiwa iwe mugari womunyika, nguva ichasvika, zuva racho rava pedyo. Kune kuvhiringidzika, kwete kushevedzera kwemakomo.
8  “‘Nokukurumidza ndichadururira hasha dzangu pauri, ndichapedzera kutsamwa kwangu pauri, ndichakutonga zvinoenderana nenzira dzako, ndounza zvinhu zvako zvose zvinosemesa pauri.
9  Ziso rangu harizonzwi urombo uye ini handizonzwi tsitsi. Ndichaunza pauri zvinoenderana nenzira dzako, zvinhu zvako zvinosemesa zvichava pakati pako chaipo; uye imi muchaziva kuti ndini Jehovha ndiri kukurovai.
10  “‘Tarirai! Zuva iro! Tarirai! Riri kuuya. Chiremba chabva. Shamhu yatumbuka. Kuzvikudza kwamera.
11  Chisimba chamuka chikava shamhu yezvakaipa. Hapana chinogona kuita kuti varege kurangwa, ivo kana pfuma yavo; kana ivo somunhu oga, uyewo havatombokoshi.
12  Nguva ichauya, zuva racho richasvika. Mutengi ngaarege kufara; uye mutengesi ngaarege kuchema, nokuti boka revanhu vose rakatsamwirwa kwazvo.
13  Nokuti mutengesi haazodzokeri kune chakatengeswa, pavanenge vachiri pakati pevapenyu; nokuti zvakaratidzwa ndezveboka revanhu vose. Hapana munhu achadzokera, uye mumwe nomumwe haazozviraramisi nokukanganisa kwake.
14  “‘Varidza bhosvo uye vanhu vose vagadzirira, asi hapana ari kuenda kunorwa, nokuti ndakatsamwira kwazvo boka revanhu vose.
15  Bakatwa riri kunze, uye denda nenzara zviri mukati. Munhu wose ari kusango achaurayiwa nebakatwa, uye munhu wose ari muguta achaparadzwa nenzara nedenda.
16  Vanopukunyuka vavo vachapukunyuka voita senjiva dzomumipata vari pamakomo, vose zvavo vachichema, mumwe nomumwe nokuda kwokukanganisa kwake.
17  Maoko ose anoramba achishayiwa simba; uye mabvi ose anoramba achidonha mvura.
18  Vasungira masaga, vabatwa nokudedera; zviso zvose zviri kunyara uye misoro yavo yose yakagerwa miparavara.
19  “‘Vachakanda sirivha yavo mumigwagwa, uye ndarama yavo ichava chinhu chinosemesa. Sirivha yavo kana ndarama yavo hazvizokwanisi kuvanunura pazuva rokushatirwa kukuru kwaJehovha. Havazogutsi mweya yavo, uye havazozadzi ura hwavo, nokuti zvinenge zvava chinhu chinogumbura chinoita kuti vakanganise.
20  Mumwe munhu akaita kuti zvinoshongedza chishongo chake zvive chinhu chokudada nacho; vakazvishandisa kugadzira zvifananidzo zvavo zvinosemesa, izvo zvinhu zvavo zvinonyangadza. Ndokusaka ndichaita kuti zvive chinhu chinovasemesa.
21  Ndichazviisa mumaoko evanhu vavasingazivi kuti vazvipambe uye kune vakaipa vepanyika kuti vazvipambe, uye ivo vachazvisvibisa.
22  “‘Ndichafuratidza chiso changu, vachasvibisa nzvimbo yangu yakavanda, uye makororo achapinda mairi, oisvibisa.
23  “‘Gadzirai cheni, nokuti nyika yazara nemhosva dzine chokuita nokuteurwa kweropa uye guta razara nechisimba.
24  Ndichaunza vanhu vakaipa kwazvo vemamwe marudzi, uye vachavatorera dzimba voita kuti dzive dzavo, ndichaita kuti kudada kwevane simba kupere, nzvimbo dzavo tsvene dzichasvibiswa.
25  Kurwadziwa kuchauya, uye vachatsvaka rugare asi haruzovipo.
26  Kuchava nenhamo ichauya pamusoro penhamo, kuchava nemashoko pamusoro pemashoko, vanhu vachatsvaka chiratidzo kumuprofita, mutemo uchaparara kumupristi uye zano richaparara kuvarume vakuru.
27  Mambo achachema; jinda richapfeka kuparadzwa, uye maoko evanhu vomunyika yacho achabvunda. Ndichavaitira zvinoenderana nenzira yavo, ndichavatonga nemitongo yavo; uye vachaziva kuti ndini Jehovha.’”
34  Zvino shoko raJehovha rakaramba richiuya kwandiri, richiti:
2  “Mwanakomana womunhu, profitira vafudzi vaIsraeri. Profita, uti kwavari, kuna ivo vafudzi, ‘Zvanzi naChangamire Ishe Jehovha: “Vane nhamo vafudzi vaIsraeri, ivo vanongodya voga! Vafudzi havafaniri kufudza makwai here?
3  Munodya mafuta, uye munopfeka zvakagadzirwa nemvere dzemakwai. Munouraya mhuka yakakora. Asi hamufudzi makwai acho.
4  Hamuna kusimbisa anorwara, hamuna kuporesa risina utano, hamuna kumonera jira pane riya rakatyoka, hamuna kudzosa rakatsauka, uye hamuna kuedza kutsvaka rakarasika, asi makava nesimba paari muchiabata noutsinye, uye noudzvinyiriri.
5  Zvishoma nezvishoma akapararira nokuda kwokushayiwa mufudzi, zvokuti akava zvokudya zvemhuka dzose dzomusango, uye akaramba achipararira.
6  Makwai angu akaramba achirasika pamakomo ose nezvikomo zvose zvakakwirira; uye makwai angu akapararira panyika yose, pasina anoatsvaka uye pasina anoedza kuatsvaka.
7  “‘“Naizvozvo, imi vafudzi, inzwai shoko raJehovha,
8  ‘“Noupenyu hwangu,” ndizvo zvinotaura Changamire Ishe Jehovha, “chokwadi nokuti makwai angu akava chinhu chinopambwa uye makwai angu akaramba achingova zvokudya zvemhuka dzose dzomusango, nokuti kwakanga kusina mufudzi, uye vafudzi vangu havana kutsvaka makwai angu, asi vafudzi vacho vakaramba vachingodya ivo voga, uye havana kufudza makwai angu,”’
9  naizvozvo, imi vafudzi, inzwai shoko raJehovha.
10  Zvanzi naChangamire Ishe Jehovha, ‘Tarirai ndicharwa nevafudzi vacho, ndichabvunza makwai angu pamaoko avo ndoita kuti varege kufudza makwai angu, vafudzi vacho havazodyizve ivo voga; uye ndichanunura makwai angu pamiromo yavo, uye haazovi zvokudya zvavo.’”
11  “‘Nokuti zvanzi naChangamire Ishe Jehovha: “Tarirai, ini pachangu, ndichatsvaka makwai angu, ndoatarisira.
12  Ndichatarisira makwai angu sokutarisira kunoita munhu anofudza boka rake pazuva raanova pakati pemakwai ake akapararira kwose kwose, ndiko kutarisira kwandichaita makwai angu; uye ndichaanunura abve munzvimbo dzose dzaakapararira pazuva remakore nezarima.
13  Ndichaabudisa pakati pemarudzi, ndoaunganidza achibva kunyika dzacho, ndoita kuti aende kunyika yawo, ndoafudza pamakomo aIsraeri, pedyo nehova uye pedyo nenzvimbo dzose dzokugara dzenyika yacho.
14  Ndichaafudza mumafuro akanaka, nzvimbo yawo yokugara ichava pamakomo akakwirira aIsraeri. Acharara ikoko munzvimbo yokugara yakanaka, uye achafura mumafuro akasvibirira ari pamusoro pemakomo aIsraeri.”
15  “‘“Ini ndichafudza makwai angu, uye ini ndichaita kuti arare pasi,” ndizvo zvinotaura Changamire Ishe Jehovha.
16  “Ndichatsvaka rakarasika, ndichadzosa rakatsauka, ndichamonera jira pane riya rakatyoka, ndichasimbisa rinorwara, asi ndichatsakatisa rakakora nerakasimba. Ndichafudza iroro racho nokutonga.”
17  “‘Zvino nezvenyu imi makwai angu, zvanzi naChangamire Ishe Jehovha: “Tarirai ndiri kutonga pakati pegwai negwai, pakati pemakondohwe nenhongo.
18  Chinhu chiduku here kwamuri kuti imi mudye mumafuro akanaka asi motsika-tsika netsoka dzenyu mamwe mafuro enyu ose, uye kuti munwe mvura yakachena asi mosvibisa inosara yacho nokuitsika-tsika netsoka dzenyu?
19  Zvino makwai angu ndiwo anofanira kufura mumafuro akatsikwa-tsikwa netsoka dzenyu uye kunwa mvura yakasvibiswa nokutsikwa-tsikwa netsoka dzenyu here?”
20  “‘Naizvozvo zvanzi naChangamire Ishe Jehovha kwavari: “Tarirai, ini ndichatonga pakati pegwai rakakora negwai rakaonda,
21  nokuti makaramba muchisunda norutivi uye nepfudzi uye makaramba muchitunga anorwara ose nenyanga dzenyu kusvikira maaparadzira kunze.
22  Ndichaponesa makwai angu, haazovi chinhu chinopambwa; uye ndichatonga pakati pegwai negwai.
23  Ndichaamutsira mufudzi mumwe chete, uye iye achaafudza, iye mushumiri wangu Dhavhidhi. Achaafudza, uye achava mufudzi wawo.
24  Ini, Jehovha, ndichava Mwari wavo, uye mushumiri wangu Dhavhidhi achava jinda pakati pavo. Ini, Jehovha, ndazvitaura.
25  “‘“Ndichaita sungano yorugare navo, ndichaita kuti chikara chinokuvadza chirege kuzovapo panyika, vachagara murenje vakachengeteka, vorara mumasango.
26  Ndichaita kuti vave chikomborero, ivo nezvakapoteredza chikomo changu, uye ndichaita kuti mvura inonaya inaye panguva yayo. Ichava mvura inonaya yechikomborero.
27  Muti womusango uchabereka zvibereko zvawo, nyika ichabereka zvibereko zvayo, vachava panyika yavo vakachengeteka. Vachaziva kuti ndini Jehovha pandinotyora zvikeyi zvejoko ravo uye pandinenge ndavanunura pamaoko evaya vaivashandisa sevaranda.
28  Havazovi chinhu chinopambwa nemarudzi; uye chikara chepanyika hachizovaparadzi, vachagara vakachengeteka, pasina angavadederesa.
29  “‘“Ndichavamutsira nzvimbo yokudyara kuti vave nomukurumbira, havazovizve vaya vanofa nenzara munyika yacho, uye havazonyadziswizve nemarudzi.
30  ‘Vachaziva kuti ini Jehovha Mwari wavo, ndinavo uye kuti ivo vanhu vangu, iyo imba yaIsraeri,’ ndizvo zvinotaura Changamire Ishe Jehovha.”’
31  “‘Zvino imi makwai angu, makwai emafuro angu, muri vanhu vepanyika. Ini ndiri Mwari wenyu,’ ndizvo zvinotaura Changamire Ishe Jehovha.”
46  “Zvanzi naChangamire Ishe Jehovha, ‘Gedhi rechivanze chomukati rakatarira kumabvazuva rinofanira kuramba rakavharwa kwemazuva matanhatu anoitwa basa, asi rinofanira kuvhurwa pazuva resabata, uye rinofanira kuvhurwa pazuva rokugara kwomwedzi.
2  Jinda rinofanira kupinda nenzira yokuvharanda regedhi racho, richibva kunze, romira pedyo negwatidziro regedhi racho; uye vapristi vanofanira kupa chinopiwa charo chinopiswa chakakwana nezvibayiro zvaro zvokugoverana, uye rinofanira kukotama pachikumbaridzo chegedhi racho, robuda, asi gedhi racho harifaniri kuvharwa kusvikira manheru.
3  Vanhu vomunyika yacho vanofanira kukotama pasuo regedhi iroro pamasabata nepakugara kwemwedzi, pamberi paJehovha.
4  “‘Chinopiwa chinopiswa chakakwana chinofanira kupiwa Jehovha nejinda racho pazuva resabata chinofanira kuva makwayana makono matanhatu akanaka uye gondohwe rakanaka;
5  uye efa nokuda kwegondohwe kuti chive chinopiwa chezviyo, uye chinopiwa chezviyo nokuda kwegwayana gono zvarinokwanisa kupa, uye kana ari mafuta, hini paefa imwe chete.
6  Pazuva rokugara kwomwedzi panofanira kuva nenzombe duku, mukono unobva paboka remombe, wakanaka, nemakwayana makono matanhatu negondohwe; zvinofanira kunge zvakanaka.
7  Anofanira kupa efa nokuda kwenzombe duku uye efa nokuda kwemakwayana makono kuti zvive chinopiwa chezviyo, uye nokuda kwegwayana gono achapa maererano nezvaanokwanisa kuwana; uye kana ari mafuta, hini paefa imwe chete.
8  “‘Zvino jinda racho parinopinda, rinofanira kupinda nenzira yokuvharanda regedhi, uye rinofanira kubuda nenzira iyoyo.
9  Vanhu vomunyika yacho pavanopinda kuti vauye pamberi paJehovha pamwaka yemitambo, munhu anopinda nenzira yokugedhi rokuchamhembe kuti akotame anofanira kubuda nenzira yokugedhi rokumaodzanyemba; uye munhu anopinda nenzira yokugedhi rokumaodzanyemba anofanira kubuda nenzira yokugedhi rokuchamhembe. Hapana munhu anofanira kudzokera nenzira yokugedhi raanenge apinda naro, nokuti anofanira kubuda akananga mberi kwake.
10  Kana riri jinda riri pakati pavo, pavanopinda, rinofanira kupindawo; uye pavanobuda, rinofanira kubudawo.
11  Pamitambo nepamwaka yemitambo chinopiwa chezviyo chinofanira kuva efa nokuda kwenzombe duku uye efa nokuda kwegondohwe, uye nokuda kwemakwayana makono zvarinokwanisa kupa; uye kana ari mafuta, hini paefa imwe chete.
12  “‘Zvino kana jinda rikapa chinopiwa chinopiswa chakakwana kuti chive chinopiwa chokuzvidira, kana kuti zvibayiro zvokugoverana kuti zvive chinopiwa chokuzvidira kuna Jehovha, mumwe munhu anofanira kurivhurirawo gedhi rakatarira kumabvazuva, uye rinofanira kupa chinopiwa chinopiswa charo chakakwana nezvibayiro zvaro zvokugoverana sezvarinongoita pazuva resabata. Rinofanira kubuda, uye mumwe munhu anofanira kuvhara gedhi pashure pokunge rabuda.
13  “‘Zuva nezuva unofanira kupa gwayana gono, risati rapfuura gore rimwe chete, kuti rive chinopiwa chinopiswa chakakwana kuna Jehovha. Unofanira kuripa mangwanani oga oga.
14  Unofanira kuripa pamwe chete nechikamu chimwe chete pazvikamu zvitanhatu zveefa kuti chive chinopiwa chezviyo mangwanani oga oga, uye kana ari mafuta, chikamu chimwe chete chehini pazvikamu zvitatu nokuda kwokusasa furawa yakatsetseka. Chinopiwa chezviyo kuna Jehovha murau unogara nokusingagumi, wenguva dzose.
15  Vanofanira kupa gwayana gono nechinopiwa chezviyo nemafuta mangwanani oga oga kuti zvive chinopiwa chinopiswa chakakwana chenguva dzose.’
16  “Zvanzi naChangamire Ishe Jehovha, ‘Kana jinda rikapa mumwe nomumwe wevanakomana varo chipo, kuti chive nhaka yake, icho chichava pfuma yevanakomana varo. Chichava chavo maererano nokugara nhaka.
17  Kana rikapa mumwe wevashandi varo chipo chinobva panhaka yaro, chinofanira kuva chake kusvikira gore rokusunungurwa; uye chinofanira kudzorerwa kujinda racho. Nhaka yaro yoga—ine chokuita nevanakomana varo—ndiyo inofanira kuramba iri yavo.
18  Jinda harifaniri kutora chero nhaka ipi zvayo yevanhu kuti rivamanikidzire kubva munzvimbo yavo. Rinofanira kupa vanakomana varo nhaka richitora panzvimbo yaro, kuti vanhu vangu varege kupararira mumwe nomumwe achibva munzvimbo yake.’”
19  Zvino akandipinza nepokupinda napo paiva pedyo negedhi rinoenda kudzimba tsvene dzokudyira, dziya dzevapristi, dzakanga dzakatarira kuchamhembe, uye tarira! paiva nenzvimbo yakanga iri ipapo kumativi ose maviri okumashure, kumavirira.
20  Akati kwandiri: “Iyi ndiyo nzvimbo ichashandiswa nevapristi kuti vabikire chinopiwa chemhosva nechinopiwa chechivi, uye yavachabikira chinopiwa chezviyo, kuti varege kutakura chinhu vachibuda nacho kuchivanze chokunze kuti vatsvenese vanhu.”
21  Zvino akaenda neni kuchivanze chokunze, akaita kuti ndipfuure ndichienda kumatanda mana epamakona echivanze chacho, uye tarira! paiva nechivanze chaiva pedyo nedanda iri repakona yechivanze, uye chivanze chaiva pedyo nedanda iro repakona yechivanze.
22  Pedyo nematanda mana epamakona echivanze chacho paiva nezvivanze zviduku, zvakanga zvakareba makubhiti makumi mana uye zvakafara makumi matatu. Zvose zviri zvina zvakanga zvakakura zvakaenzana, zviine zvivako mumakona.
23  Paiva nomutsara wematombo waizvipoterera, waipoterera zvose zviri zvina, uye paiva nenzvimbo dzokubikira dzakanga dzakagadzirwa pasi pemitsara yematombo yaipoterera.
24  Akabva ati kwandiri: “Idzi ndidzo dzimba dzevaya vanobika, munobikirwa chibayiro chinopiwa nevanhu nevashumiri vepaImba yacho.”
37  Ruoko rwaJehovha rwakanga ruri pamusoro pangu, zvokuti akandibudisa nomudzimu waJehovha, akandigadzika pakati pebani, uye rakanga rizere nemapfupa.
2  Akaita kuti ndipfuure pedyo nawo ose ndichipoterera, uye tarira! iwo akanga ari mazhinji kwazvo mubani imomo, uye tarira! akanga akaoma kwazvo.
3  Zvino iye akati kwandiri: “Mwanakomana womunhu, mapfupa aya angavazve mapenyu here?” Ini ndikati: “Changamire Ishe Jehovha, imi ndimi munoziva.”
4  Iye akati kwandiri: “Profitira mapfupa aya, uti kwaari, ‘Haiwa imi mapfupa akaoma, inzwai shoko raJehovha:
5  “‘Zvanzi naChangamire Ishe Jehovha kumapfupa aya: “Tarirai ndiri kuisa mhepo yokufema mamuri, uye muchava vapenyu.
6  Ndichaisa madzira pamuri ndoita kuti nyama iuye pamuri, ndichakufukidzai neganda, ndoisa mhepo yokufema mamuri uye muchava vapenyu; imi muchaziva kuti ndini Jehovha.”’”
7  Zvino ndakaprofita sezvandakanga ndarayirwa. Kurira kwakatanga kunzwika pandakangoprofita, uye kutinhira kwakavapo, mapfupa akatanga kuswederana, pfupa rimwe nerimwe kune pfupa raro.
8  Ndakaona, uye tarira! madzira nenyama zvakavapo paari, ganda rikatanga kufukidza pamusoro pazvo. Asi akanga asina mhepo yokufema mukati mawo.
9  Zvino iye akati kwandiri: “Profita kumhepo. Haiwa iwe mwanakomana womunhu, profita uti kumhepo, ‘Zvanzi naChangamire Ishe Jehovha: “Uya uchibva kumhepo ina, haiwa iwe mhepo, ufuridze pamusoro pevanhu ava vakaurayiwa, kuti vavezve vapenyu.”’”
10  Nokudaro ndakaprofita sezvaakanga andirayira, mhepo yokufema ikapinda mavari, vakatanga kurarama, vakamira netsoka dzavo, riri uto rehondo guru guru kwazvo.
11  Zvino akati kwandiri: “Mwanakomana womunhu, mapfupa aya ndiyo imba yose yaIsraeri. Tarira vari kuti, ‘Mapfupa edu aoma, tariro yedu yaparara. Taparadzaniswa chose.’
12  Naizvozvo profita, uti kwavari, ‘Zvanzi naChangamire Ishe Jehovha: “Tarirai ndichavhura makuva enyu, ndichakubudisai mumakuva enyu, haiwa imi vanhu vangu, ndokuendesai kunyika yaIsraeri.
13  Muchaziva kuti ndini Jehovha pandinovhura makuva enyu uye pandinokubudisai mumakuva enyu, haiwa imi vanhu vangu.”’
14  ‘Ndichaisa mudzimu wangu mukati menyu, uye muchava vapenyu, ndichaita kuti mugare munyika yenyu; uye muchaziva kuti ini Jehovha, ndazvitaura uye ndazviita,’ ndizvo zvinotaura Jehovha.”
15  Zvino shoko raJehovha rakaramba richiuya kwandiri, richiti:
16  “Zvino iwe, haiwa mwanakomana womunhu, tora katanda unyore pamusoro pako kuti, ‘Nokuda kwaJudha uye nokuda kwevanakomana vaIsraeri, idzo shamwari dzake.’ Uye tora kamwe katanda unyore pamusoro pako kuti, ‘Nokuda kwaJosefa, katanda kaEfremu, neimba yose yaIsraeri, idzo shamwari dzake.’
17  Zvino utuswededze pamwe chete kuti tuve katanda kako kamwe chete, uye tuchava katanda kamwe chete muruoko rwako.
18  Vanakomana vevanhu vokwako pavanotanga kuti kwauri, ‘Haungatiudziwo here kuti zvinhu izvi zvinorevei kwauri?’
19  iwe uti kwavari, ‘Zvanzi naChangamire Ishe Jehovha: “Tarirai ndichatora katanda kaJosefa, kari muruoko rwaEfremu, nemadzinza aIsraeri, shamwari dzake, ndichavaisa pamusoro pako, iko katanda kaJudha, ndichavaita katanda kamwe chete, uye vachava chinhu chimwe chete muruoko rwangu.”’
20  Tutanda twauchanyora pamusoro patwo tunofanira kunge turi mumaoko ako ivo vachizviona.
21  “Zvino uti kwavari, ‘Zvanzi naChangamire Ishe Jehovha: “Tarirai ndichatora vanakomana vaIsraeri pakati pemarudzi avakaenda kwaari, ndichavaunganidza vachibva kumativi ose ndovaunza kunyika yavo.
22  Ndichaita kuti vave rudzi rumwe chete munyika yacho, pamakomo aIsraeri, vose zvavo vachava namambo mumwe chete kuti ave mambo wavo, havazorambizve vari marudzi maviri, uye havazorambizve vakakamurwa kuva umambo huviri.
23  Havazozvisvibisizve nezvidhori zvavo zvinosemesa sendove uye nezvinhu zvavo zvinonyangadza uye nokudarika kwavo kwose; uye ndichavaponesa munzvimbo dzavo dzose dzokugara mavakatadza vari, ndichavachenesa, vachava vanhu vangu, uye ini ndichava Mwari wavo.
24  “‘“Mushumiri wangu Dhavhidhi achava mambo wavo, vose vachava nomufudzi mumwe chete; uye vachafamba maererano nezvandakatonga, uye vachachengeta mirau yangu, voiita.
25  Vachagara panyika yandakapa mushumiri wangu, Jakobho, maigara madzitateguru enyu, vachagara mairi, ivo nevanakomana vavo nevanakomana vevanakomana vavo nokusingagumi, uye mushumiri wangu Dhavhidhi achava jinda ravo nokusingagumi.
26  “‘“Ndichaita sungano yorugare navo; pachava nesungano inogara nokusingagumi navo. Ndichavaisa imomo, ndoita kuti vawande, ndoisa nzvimbo yangu tsvene pakati pavo nokusingagumi.
27  Tebhenekeri yangu ichava pavari, ini ndichava Mwari wavo uye ivo vachava vanhu vangu.
28  Marudzi achaziva kuti ini, Jehovha, ndiri kutsvenesa Israeri nzvimbo tsvene yangu painova pakati pavo nokusingagumi.”’”
45  “‘Zvino imi pamunogova nyika kuti ive nhaka yenyu, munofanira kupa Jehovha mupiro, chikamu chitsvene panyika yacho; kana kuri kureba kwacho, chinofanira kuva chakareba makubhiti zviuru makumi maviri nezvishanu, kana kuri kufara kwacho, makubhiti zviuru gumi. Chichava chikamu chitsvene kupoterera miganhu yomupiro wacho wose.
2  Pauri pachava nenzvimbo tsvene yakareba makubhiti mazana mashanu uye yakafara makubhiti mazana mashanu, ichava nemativi mana akaenzana; uye ichava nenzvimbo yemafuro inosvika makubhiti makumi mashanu kurutivi rumwe norumwe.
3  Panzvimbo iyi yakayerwa unofanira kuyera nzvimbo yakareba makubhiti zviuru makumi maviri nezvishanu uye yakafara makubhiti zviuru gumi, uye nzvimbo tsvene ichava mairi, icho chinhu chitsvenetsvene.
4  Chikamu chitsvene chenyika yacho chichava chevapristi, ivo vashumiri venzvimbo tsvene, vaya vanoswedera kuti vashumire Jehovha. Ichava nzvimbo yedzimba, uye nzvimbo tsvene yeimba tsvene.
5  “‘Pachava nenzvimbo yakareba makubhiti zviuru makumi maviri nezvishanu nokufara makubhiti zviuru gumi. Ichava yevaRevhi, ivo vashumiri veImba yacho. Vachava nedzimba dzokudyira makumi maviri.
6  “‘Muchapa nzvimbo yakafara makubhiti zviuru zvishanu uye yakareba makubhiti zviuru makumi maviri nezvishanu, yakangoenzana nomupiro mutsvene, kuti ive nzvimbo yeguta. Ichava yeimba yose yaIsraeri.
7  “‘Nzvimbo yejinda ichava kurutivi rwuno nokurutivi urwo rwomupiro mutsvene norwenzvimbo yeguta, pedyo nomupiro mutsvene uye pedyo nenzvimbo yeguta, chimwe chinhu chiri kurutivi rwokumavirira nechokumavirira nechimwe chinhu chiri kurutivi rwokumabvazuva nechokumabvazuva. Kureba kwacho kuchange kwakangoenzana nomumwe wemigove yacho, kubvira kumuganhu wokumavirira kusvikira kumuganhu wokumabvazuva.
8  Nyika yacho ichava yaro pakati paIsraeri. Machinda angu haazoitirizve vanhu vangu utsinye, uye achapa imba yaIsraeri nyika maererano nemadzinza avo.’
9  “Zvanzi naChangamire Ishe Jehovha, ‘Zvakwana, haiwa imi machinda aIsraeri!’ “‘Bvisai chisimba pamwe chete nokupamba, mururamisire nokuita zvakarurama. Chiregai kutorera vanhu vangu nechisimba,’ ndizvo zvinotaura Changamire Ishe Jehovha.
10  ‘Munofanira kuva nechikero chakarurama neefa yakarurama nebhati rakarurama.
11  Panofanira kuva nechiyero chimwe chete chakatarwa cheefa nebhati, kuti bhati rienzane nechegumi chehomeri uye chegumi chehomeri chienzane neefa; kana iri homeri, chiyero chayo chinodiwa chinofanira kuva saizvozvo.
12  Shekeri rimwe chete rakaenzana nemagera makumi maviri. Mane yenyu inofanira kuva mashekeri makumi maviri, mashekeri makumi maviri nemashanu, mashekeri gumi nemashanu.’
13  “‘Uyu ndiwo mupiro wamunofanira kupa, chikamu chimwe chete pazvikamu zvitanhatu zveefa chinobva pahomeri yegorosi, uye chikamu chimwe chete pazvikamu zvitanhatu zveefa chinobva pahomeri yebhari;
14  uye nokuda kwomugove wemafuta, pane chiyero chebhati chemafuta. Bhati, ndicho chegumi chekori. Mabhati gumi akaenzana nehomeri; nokuti mabhati gumi akaenzana nehomeri.
15  Gwai rimwe chete paboka, rinobva pazvipfuwo mazana maviri zvaIsraeri, nokuda kwechinopiwa chezviyo, nokuda kwechinopiwa chinopiswa chakakwana uye nokuda kwezvibayiro zvokugoverana, kuti vayananisirwe,’ ndizvo zvinotaura Changamire Ishe Jehovha.
16  “‘Vanhu vose vomunyika yacho vachafanira kuuya nomupiro uyu kujinda racho rinenge riri pakati paIsraeri.
17  Jinda racho richafanira kupa zvinopiwa zvinopiswa zvakakwana nechinopiwa chezviyo nechinopiwa chinonwiwa munguva yemitambo nomunguva yokugara kwemwedzi nomunguva yemasabata, munguva yemwaka yemitambo yose yeimba yaIsraeri. Ndiro richapa chinopiwa chechivi nechinopiwa chezviyo nechinopiwa chinopiswa chakakwana nezvibayiro zvokugoverana, kuti riyananisire imba yaIsraeri.’
18  “Zvanzi naChangamire Ishe Jehovha, ‘Mumwedzi wokutanga, pazuva rokutanga romwedzi wacho, unofanira kutora nzombe duku, mukono unobva paboka remombe, wakanaka, wotsvenesa nzvimbo tsvene pachivi.
19  Mupristi anofanira kutora rimwe ropa rechinopiwa chechivi oriisa pagwatidziro reImba yacho nepamakona mana orukuva rweatari rwakapoteredza nepamusoro pegwatidziro regedhi rechivanze chomukati.
20  Izvozvo ndizvo zvauchaitira munhu wose anokanganisa uye munhu wose asina zivo pazuva rechinomwe romwedzi wacho; uye imi munofanira kuyananisira Imba yacho.
21  “‘Mumwedzi wokutanga, pazuva rechigumi nemana romwedzi wacho, munofanira kuita paseka. Makeke asina kuviriswa ndiwo anofanira kudyiwa, zvauchava mutambo wemazuva manomwe.
22  Pazuva iroro, jinda richapa nzombe duku kuti ive chinopiwa chechivi nokuda kwaro iro uye nokuda kwevanhu vose vomunyika yacho.
23  Kwemazuva manomwe omutambo wacho rinofanira kupa Jehovha nzombe duku nomwe nemakondohwe manomwe, zvakanaka, kuti zvive chinopiwa chinopiswa chakakwana, zuva nezuva kwemazuva manomwe acho, uye gotora rembudzi kuti rive chinopiwa chechivi zuva nezuva.
24  Rinofanira kupa efa nokuda kwenzombe duku uye efa nokuda kwegondohwe kuti zvive chinopiwa chezviyo, uye kana ari mafuta, rinofanira kupa hini paefa imwe chete.
25  “‘Mumwedzi wechinomwe, pazuva rechigumi nemashanu romwedzi wacho, munguva yomutambo wacho, anofanira kupa zvakafanana neizvi kwemazuva manomwe, zvakafanana nechinopiwa chechivi, zvakafanana nechinopiwa chinopiswa chakakwana, zvakafanana nechinopiwa chezviyo, uye zvakafanana nemafuta.’”
23  Zvino shoko raJehovha rakauya kwandiri, richiti:
2  “Mwanakomana womunhu, kwaiva nevakadzi vaviri, vanasikana vaamai vamwe chete.
3  Vakatanga kuita zvechipfambi kuIjipiti. Vakaita upfambi vachiri vaduku. Mazamu avo akabatwa-batwa ikoko, uye zvipfuva zvoumhandara hwavo zvakafungatirwa ikoko.
4  Mukuru wacho ainzi Ohora uye munun’una wake ainzi Ohoribha, vakava vangu, vakatanga kubereka vanakomana nevanasikana. Zvino kana ari mazita avo, Ohora iSamariya, uye Ohoribha iJerusarema.
5  “Zvino Ohora akatanga kuita zvoupfambi, iye achiri pasi pangu, uye akaramba achichiva vaya vaimuda kwazvo, ivo vaAsiriya, vaiva pedyo,
6  magavhuna aipfeka machira ebhuruu, nevatevedzeri vevatongi—majaya akanaka, ose zvawo, varwi vaitasva mabhiza.
7  Akaramba achiita upfambi hwake navo, ivo vanakomana vakanaka kwazvo vokuAsiriya, vose zvavo; uye akazvisvibisa navose vaya vaaichiva—pamwe chete nezvidhori zvavo zvinosemesa sendove.
8  Haana kurega upfambi hwake hwaakabva nahwo kuIjipiti, nokuti vakanga varara naye achiri muduku, uye ndivo vakafungatira chipfuva choumhandara hwake, vakaramba vachidururira unzenza hwavo paari.
9  Naizvozvo ndakamuisa mumaoko evaya vaimuda kwazvo, mumaoko evanakomana vokuAsiriya, vaakanga achiva.
10  Ndivo vakamufukura. Ivo vakatora vanakomana vake nevanasikana vake, iye vakamuuraya nebakatwa. Akava nomukurumbira wakashata pakati pevamwe vakadzi, uye vakamutonga.
11  “Zvino munun’una wake Ohoribha paakazviona, akabva ada kufadza nyama zvinoparadza kupfuura zvakaitwa naiye, uye akaita upfambi kupfuura ufeve hwomukoma wake.
12  Nokuti akachiva vanakomana vokuAsiriya, magavhuna nevatevedzeri vevatongi vaiva pedyo, vaipfeka zvakanaka kwazvo, varwi vaitasva mabhiza—iwo majaya akanga akanaka kwazvo, ose zvawo.
13  Zvino ndakaona kuti, zvaakanga azvisvibisa, vose vari vaviri vakafamba nenzira imwe chete.
14  Akaramba achiwedzera mabasa ake oupfambi paakaona mifananidzo yevarume yakaita zvokutemerwa yaiva pamadziro, iyo mifananidzo yevaKadheya yakaiswa zvitsvuku,
15  vakasunga muhudyu mavo nemabhandi, vaine ngowani dzinorembera mumisoro yavo, vakaita sevarwi, vose zvavo, vakafanana nevanakomana vokuBhabhironi, vakaberekerwa munyika yevaKadheya.
16  Zvino akatanga kuvachiva paakangovaona, akavatumira nhume kuKadheya.
17  Vanakomana vokuBhabhironi vakaramba vachipinda maaiva, pamubhedha wokuratidzirana rudo, vachimusvibisa nounzenza hwavo; uye akaramba achisvibiswa navo, uye mweya wake wakavafuratira, wanyangadzwa navo.
18  “Zvino akafukura mabasa ake oupfambi, akafukura kusapfeka kwake, zvokuti mweya wangu wakamufuratira, wanyangadzwa naye, sokufuratira kwakanga kwaita mweya wangu mukoma wake, wanyangadzwa naye.
19  Akaramba achiwedzera mabasa ake oupfambi kusvikira ayeuka mazuva ouduku hwake, paakaita zvoupfambi ari munyika yeIjipiti.
20  Akaramba achichiva sezvinoita varongo vevaya vane nhengo dzomuviri dzakaita senhengo dzembongoro hono uye vane nhengo dzokubereka nadzo dzakaita senhengo dzokubereka nadzo dzemabhiza makono.
21  Iwe wakaramba uchifunga nezvokusazvibata kwawakaita uchiri muduku nokufungatirwa kwakaitwa chipfuva chako kubvira kuIjipiti, uchiitira mazamu ouduku hwako.
22  “Naizvozvo, haiwa iwe Ohoribha, zvanzi naChangamire Ishe Jehovha, ‘Tarira ndichaita kuti vadiwa vako vakumukire, vaya vakafuratirwa nomweya wako, wanyangadzwa navo, uye ndichavaunza kuti vakurwise kumativi ose,
23  vanakomana vokuBhabhironi nevaKadheya vose, Pekodhi naShoa naKoa, vanakomana vose vokuAsiriya vari pamwe chete navo, majaya akanaka, magavhuna nevatevedzeri vevatongi, vose zvavo, varwi nevakashevedzwa, vanotasva mabhiza, vose zvavo.
24  Vachauya kuzokurwisa nokutinhira kwengoro dzehondo nemavhiri, neungano yemarudzi, nenhoo huru nenhoo duku nengowani. Vachaenda kumativi ose kuti vakurwise, ini ndichavapa simba rokutonga, uye ivo vachakutonga nemitongo yavo.
25  Ndichakuratidza shungu dzangu, uye ivo vachakurwisa vakashatirwa. Vachabvisa mhino yako nenzeve dzako, uye zvichasara pauri zvichaparara nebakatwa. Vachatora vanakomana vako nevanasikana vako, uye zvinhu zvako zvichasara vachazviparadza nomoto.
26  Vachakupfekenura nguo dzako, votora zvinhu zvako zvakanaka.
27  Ndichagumisa kusazvibata kwako, noupfambi hwako hwawakabva nahwo kunyika yeIjipiti; uye hauzozvitariri, hauzoyeukizve Ijipiti.’
28  “Nokuti zvanzi naChangamire Ishe Jehovha, ‘Tarira ndichakuisa mumaoko evaya vawakavenga, mumaoko evaya vakafuratirwa nomweya wako, wanyangadzwa navo.
29  Vachaita chimwe chinhu kwauri vachikuvenga, votora zvinhu zvako zvose zvawakashandira zvakaoma, vokusiya usina kupfeka uye uri mushutu; uye kubudiswa pachena kwemabasa ako okufeva nokusazvibata kwako nemabasa ako oupfambi zvichafumurwa.
30  Uchaitirwa zvinhu izvi nokuti wakatevera mamwe marudzi sezvinoitwa nepfambi, nokuti wakazvisvibisa nezvidhori zvavo zvinosemesa sendove.
31  Wakafamba munzira yomukoma wako; uye ndichaisa kapu yake muruoko rwako.’
32  “Zvanzi naChangamire Ishe Jehovha, ‘Uchanwira mukapu yomukoma wako, iya yakadzika uye yakafara. Uchava chinhu chinosekwa nechinonyombwa, nokuti kapu yacho ine zvizhinji.
33  Uchazara nokudhakwa neshungu, nekapu yokukatyamara neyokuparadzwa, iyo kapu yomukoma wako Samariya.
34  Uchanwira mairi wopedza yose, uchan’un’una zvayenga zvayo zvevhu, uye uchadzura mazamu ako. “Nokuti ini ndazvitaura,” ndizvo zvinotaura Changamire Ishe Jehovha.’
35  “Naizvozvo zvanzi naChangamire Ishe Jehovha, ‘Zvawakandikanganwa, ukandirasira shure kwako, iwewo une mhosva yokusazvibata kwako neyemabasa ako oupfambi.’”
36  Zvino Jehovha akati kwandiri: “Mwanakomana womunhu, uchatonga Ohora naOhoribha wovaudza nezvezvinhu zvavo zvinosemesa here?
37  Nokuti vakaita upombwe, maoko avo ane ropa, uye vakaita upombwe nezvidhori zvavo zvinosemesa sendove. Uyewo, vanakomana vavo vavakanga vandiberekera vakaita kuti vapinde mumoto kuti vave zvokudya zvazvo.
38  Uyewo, izvi ndizvo zvavakandiitira: Vakasvibisa nzvimbo yangu tsvene pazuva iroro, uye vakasvibisa masabata angu.
39  Pavakanga vauraya vana vavo nokuda kwezvidhori zvavo zvinosemesa sendove, ivo vakapindawo munzvimbo yangu tsvene pazuva iroro kuti vaisvibise, uye tarira! ndizvo zvavakaita mukati meimba yangu.
40  Kuwedzera kune izvozvo, pavakatumira shoko kuvarume vaibva kure, vakanga vatumirwa nhume, zvino tarira! ivo vakabva vauya, ivo vawakanga wagezera, ukapenda maziso ako uye ukapfeka zvishongo.
41  Iwe wakagara pamubhedha unokosha kwazvo, pamberi pawo paine tafura yezvokudya yakagadzirwa, uye wakaisa rusenzi yangu nemafuta angu pamusoro payo.
42  Inzwi reboka revanhu vakagara zvakanaka raiva maari, uye pavarume vakabva kuvanhu vazhinji paiva nezvidhakwa zvaiunzwa zvichibva kurenje, zvakaisa zvishongo pamaoko evakadzi vacho nekorona dzakanaka mumisoro yavo.
43  “Zvino ndakati kuna iye akanga apera noupombwe, ‘Zvino acharamba achiita upfambi hwake, iye wacho.’
44  Vakaramba vachipinda maaiva, sokupinda kunoita munhu munenge muine mukadzi pfambi; vakapindawo saizvozvo maiva naOhora naOhoribha zvavaiva vakadzi vasingazvibati.
45  Asi varume vakarurama, ndivo vachamutonga nomutongo wemhombwekadzi uye nomutongo wevanhukadzi vanoteura ropa; nokuti ivo imhombwekadzi, uye maoko avo ane ropa.
46  “Nokuti zvanzi naChangamire Ishe Jehovha, ‘Ndichaita kuti ungano iuye kuzovarwisa uye ndichaita kuti vave chinhu chinotyisa nechinhu chokupamba.
47  Ungano yacho ichavatema nematombo, uye vachatemwa nemapakatwa avo. Vachauraya vanakomana vavo nevanasikana vavo, uye vachapisa dzimba dzavo nomoto.
48  Ndichaita kuti kusazvibata kugume munyika yacho, vakadzi vose vachafanira kubvuma kururamiswa nazvo, kuti varege kuita maererano nokusazvibata kwenyu.
49  Vachaunza kusazvibata kwenyu pamusoro penyu, muchava nemhosva yezvivi zvezvidhori zvenyu zvinosemesa sendove; uye imi muchaziva kuti ndini Changamire Ishe Jehovha.’”
42  Akazoenda neni kuchivanze chokunze nenzira yokuchamhembe. Akaenda neni kumudhadhadha wedzimba dzokudyira waiva pakatarisana nenzvimbo yakatsaurwa yakanga yakatarisana nechivako chaiva kuchamhembe.
2  Pamberi porutivi rwakareba makubhiti zana paiva nesuo rokuchamhembe, uye rakanga rakafara makubhiti makumi mashanu.
3  Pakatarisana norutivi rwechivanze chomukati rwakareba makubhiti makumi maviri nepakatarisana nenzvimbo yakarongwa matombo yechivanze chokunze paiva nevharanda rakanga rakatarisana nerimwe vharanda, paine nhurikidzwa nhatu.
4  Pamberi pedzimba dzokudyira paiva nenzira yakafara makubhiti gumi kupinda mukati, nzira yekubhiti rimwe chete, uye masuo adzo aiva kuchamhembe.
5  Zvino dzimba dzokudyira dzepamusorosoro dzechivako chacho dzaiva pfupi kupfuura dzouriri hwepasi nedzouriri hwepakati, nokuti dzaitorerwa imwe nzvimbo nemavharanda.
6  Nokuti dzakanga dziine nhurikidzwa nhatu, uye dzakanga dzisina mbiru dzakafanana nembiru dzezvivanze. Ndokusaka nzvimbo yakakura yakatorwa kupfuura yedzouriri hwepasi neyedzouriri hwepakati kubvira pasi.
7  Rusvingo rwematombo rwaiva kunze rwakanga ruri pedyo nedzimba dzokudyira dzaiva nechokuchivanze chokunze pamberi pedzimwe dzimba dzokudyira. Rwakanga rwakareba makubhiti makumi mashanu.
8  Nokuti dzimba dzokudyira dzaiva nechokuchivanze chokunze dzaiva dzakareba makubhiti makumi mashanu, uye tarira! pamberi petemberi paisvika makubhiti zana.
9  Pasi pedzimba dzokudyira idzi paiva nepokupinda napo paiva kumabvazuva, kana munhu achipinda madziri achibva kuchivanze chokunze.
10  Nechomukati, kurutivi rwakafara rworusvingo rwematombo rwechivanze rwokumabvazuva, tisati tasvika panzvimbo yakatsaurwa uye tisati tasvika pachivako chacho, maiva nedzimba dzokudyira.
11  Pamberi padzo paiva nenzira yakafanana neyokudzimba dzokudyira dzaiva nechokuchamhembe, kureba kwadzo kwakanga kwakafanana uye kufara kwadzo kwakanga kwakafanana; pokubuda napo padzo pose pakanga pakafanana, purani dzadzo dzakanga dzakafanana uye masuo adzo akanga akafanana.
12  Zvakanga zvakaita masuo edzimba dzokudyira dzaiva nechokumaodzanyemba ndizvo zvakanga zvakaitawo suo raiva panotangira nzira, iyo nzira yaiva pamberi porusvingo rwematombo rwakafanana rwaiva nechokumabvazuva, kana munhu achipinda maari.
13  Zvino iye akati kwandiri: “Dzimba dzokudyira dzokuchamhembe nedzimba dzokudyira dzokumaodzanyemba dziri pamberi penzvimbo yakatsaurwa, ndidzo dzimba dzokudyira tsvene, dzinodyirwa zvinhu zvitsvenetsvene nevapristi vanoswedera kuna Jehovha. Vanoisa zvinhu zvitsvenetsvene imomo nechinopiwa chezviyo nechinopiwa chechivi nechinopiwa chemhosva, nokuti nzvimbo yacho itsvene.
14  Kana vapristi vacho vachinge vapinda, havazobudi munzvimbo tsvene vachienda kuchivanze chokunze, asi vachaisa nguo dzavo dzavanogara vachishumira nadzo imomo, nokuti idzo zvinhu zvitsvene. Vachapfeka dzimwe nguo, voswedera kuzvinhu zvine chokuita nevanhu.”
15  Zvino akapedza kuyera imba yomukati, akandibudisa kunze nenzira yokugedhi rakanga rakatarira nechokumabvazuva, akaiyera kumativi ose.
16  Akayera rutivi rwokumabvazuva netsanga yokuyeresa. Rwakaita tsanga mazana mashanu kupoterera yose, achishandisa tsanga yokuyeresa.
17  Akayera rutivi rwokuchamhembe, rukaita tsanga mazana mashanu kumativi ose, achishandisa tsanga yokuyeresa.
18  Akayera rutivi rwokumaodzanyemba, rukaita tsanga mazana mashanu, achishandisa tsanga yokuyeresa.
19  Akapota kurutivi rwokumavirira. Akayera tsanga mazana mashanu, achishandisa tsanga yokuyeresa.
20  Akayera mativi ayo mana. Yaiva norusvingo kupoterera, rwakanga rwakareba tsanga mazana mashanu uye rwakafara tsanga mazana mashanu, kuti ruparadzanise chinhu chitsvene nechakasviba.
22  Zvino shoko raJehovha rakaramba richiuya kwandiri, richiti:
2  “Zvino iwe, haiwa mwanakomana womunhu, uchatonga here, uchatonga guta rine mhosva yeropa, woita kuti rizive zvinhu zvaro zvose zvinosemesa here?
3  Uti, ‘Zvanzi naChangamire Ishe Jehovha: “Haiwa iwe guta rinoteura ropa pakati paro kusvikira nguva yaro yasvika, uye rakagadzira zvidhori zvinosemesa sendove pakati paro kuti rive risina kuchena,
4  wava nemhosva nokuda kweropa rako rawakateura, uye wava asina kuchena nokuda kwezvidhori zvako zvinosemesa sendove zvawakagadzira. Unotapudza mazuva ako, uye uchasvika pamakore ako. Ndokusaka ndichaita kuti uve chinhu chinozvidzwa nemarudzi uye chinonyombwa nenyika dzose.
5  Nyika dziri pedyo nedziya dziri kure newe dzichakunyomba, haiwa iwe une zita risina kuchena, uzere nokuvhiringidzika.
6  Tarira! Machinda aIsraeri ari mukati mako, mumwe nomumwe anozvipira kuruoko rwake kuti ateure ropa.
7  Ivo vakazvidza baba naamai vari mukati mako. Ivo vakabiridzira mutorwa vari mukati mako. Ivo vakaitira nherera nechirikadzi utsinye vari mukati mako.”’”
8  “‘Iwe wakazvidza nzvimbo dzangu tsvene, uye wakasvibisa masabata angu.
9  Vanhu vanochera vamwe vari mukati mako, kuti vateure ropa; uye vakadyira pamusoro pemakomo vari mukati mako. Havana kuzvibata vari mukati mako.
10  Vakafukura baba vari mukati mako; vakanyadzisa mukadzi akanga asina kuchena nokuva kwake kumwedzi vari mukati mako.
11  Murume akaita chinhu chinosemesa nomudzimai womumwe wake, murume akasvibisa muroora wake nokusazvibata; uye murume akanyadzisa hanzvadzi yake, mwanasikana wababa vake ari mukati mako.
12  Vakatora pfumbamuromo vari mukati mako kuti vateure ropa. Wakatora mubereko pamwe chete nechimbadzo, unoramba uchiwana pfuma yevamwe vako nokubiridzira, uye wakandikanganwa,’ ndizvo zvinotaura Changamire Ishe Jehovha.
13  “‘Zvino tarira! ndakarovanisa maoko angu nokuda kwepfuma yako isina kururama yawakawana, uye nokuda kwemabasa ako okuteura ropa ari mukati mako.
14  Mwoyo wako ucharamba uchitsungirira kana kuti maoko ako acharamba achikupa simba pamazuva andichakuitira chimwe chinhu here? Ini, Jehovha, ndazvitaura uye ndichazviita.
15  Ndichakuparadzira pakati pemamwe marudzi, ndoita kuti upararire munyika zhinji, uye ndichaparadza zvinhu zvako zvisina kuchena zviri mukati mako.
16  Uchasvibiswa mukati mako marudzi ose achizviona, uye uchaziva kuti ndini Jehovha.’”
17  Zvino shoko raJehovha rakaramba richiuya kwandiri, richiti:
18  “Mwanakomana womunhu, kwandiri vanhu veimba yaIsraeri vava setsvina yakaita furo. Vose zvavo imhangura netini nesimbi nomutobvu zviri pakati pevira romoto. Vava tsvina zhinji yesirivha yakaita furo.
19  “Naizvozvo zvanzi naChangamire Ishe Jehovha, ‘Nokuti mose zvenyu mava setsvina zhinji yakaita furo, naizvozvo ndichakuunganidzai mukati meJerusarema.
20  Sezvinoitwa panounganidzwa sirivha nemhangura nesimbi nomutobvu netini mukati mevira romoto, kuti ripfutidzirwe moto kuti zvinyungudutswe, ndichavaunganidzawo saizvozvo ndakatsamwa uye ndiine hasha, uye ndichapfutidza moto ndoita kuti munyungudutswe.
21  Ndichakuunganidzai ndokupfutidzirai moto wokushatirwa kwangu kukuru, uye muchanyungudutswa muri mukati maro.
22  Muchanyungudutswa muri mukati maro, sokunyungudutswa kunoitwa sirivha mukati mevira romoto; uye muchaziva kuti ini, Jehovha, ndakadurura hasha dzangu pamusoro penyu.’”
23  Zvino shoko raJehovha rakaramba richiuya kwandiri, richiti:
24  “Mwanakomana womunhu, iti kwariri, ‘Iwe uri nyika isiri kucheneswa, isiri kunayisirwa mvura muzuva rokutsamwa.
25  Vaprofita varo vari kurangana vari mukati maro, sezvinoita shumba inodzvova, ichibvambura mhuka inenge yabatwa. Vanoparadza mweya. Vanoramba vachitora pfuma nezvinhu zvinokosha. Vakaita kuti chirikadzi dzaro dziwande mukati maro.
26  Vapristi varo vakaitira mutemo wangu chisimba, uye vanoramba vachisvibisa nzvimbo dzangu tsvene. Havana kusiyanisa chinhu chitsvene nechinhuwo zvacho, uye hapana chavakazivisa pamusoro pechinhu chisina kuchena nechakachena, vakavanza maziso avo kuti varege kuona masabata angu, uye ndakasvibiswa pakati pavo.
27  Machinda aro ari mukati maro akafanana nemhumhi dziri kubvambura mhuka yakabatwa paanoteura ropa, achiparadza mweya kuti awane pfuma isina kururama.
28  Vaprofita varo vakadzurura nevhu jena nokuda kwavo, vachiona zviratidzo zvisiri zvechokwadi nokushopera zvenhema nokuda kwavo, vachiti: “Zvanzi naChangamire Ishe Jehovha,” asi Jehovha asina kumbotaura.
29  Vanhu vomunyika vakaronga kubiridzira, vakabvuta nougororo, vakaitira utsinye anotambudzika nomurombo, uye vakabiridzira mutorwa vasingaruramisiri.’
30  “‘Ndakaramba ndichitsvaka murume pakati pavo angagadzira rusvingo rwematombo uye angamira pakaputsika pamberi pangu nokuda kwenyika yacho, kuti ini ndirege kuiparadza; asi handina wandakawana.
31  Naizvozvo ndichadurura kutsamwa kwangu pamusoro pavo. Ndichavaparadza nomoto wokushatirwa kwangu kwazvo. Ndichaunza nzira yavo pamisoro yavo,’ ndizvo zvinotaura Changamire Ishe Jehovha.”
38  Zvino shoko raJehovha rakaramba richiuya kwandiri, richiti:
2  “Mwanakomana womunhu, tarira kuna Gogi wenyika yeMagogi wakatsamwa, iro jinda guru raMesheki naTubhari, umuprofitire.
3  Uti, ‘Zvanzi naChangamire Ishe Jehovha: “Tarira ndichakurwisa, haiwa iwe Gogi, iwe jinda guru raMesheki naTubhari.
4  Ndichakutendeudza ndoisa zvokukochekera nazvo mushaya dzako, ndokuunza iwe neuto rako rose rehondo, mabhiza nevatasvi vemabhiza, vose vakapfeka zvakanaka kwazvo, iri ungano yevanhu vazhinji, vaine nhoo huru nenhoo duku, vose zvavo vakabata mapakatwa;
5  vari pamwe chete nePezhiya, Itiopiya nePuti, vose zvavo vaine nhoo duku nengowani;
6  Gomeri nemapoka ake ose, imba yaTogama yokurutivi ruri kure kwazvo rwokuchamhembe, nemapoka ayo ose, marudzi mazhinji auinawo.
7  “‘“Gadzirira, ugadzirire iwe neungano yako yose, vaya vakaunganidzwa pedyo newe, uve murindi wavo.
8  “‘“Uchafungwa nezvako pashure pemazuva mazhinji. Mumakore okupedzisira uchaenda kunyika yevanhu vakadzoswa pabakatwa, vakaunganidzwa vachibva mumarudzi mazhinji, vachienda kumakomo aIsraeri, ave ari nzvimbo yakaparadzwa; iyo nyika yakaunzwa ichibva kumarudzi, mavaigara vakachengeteka, vose zvavo.
9  Uchatouya chete. Uchapinda sezvinoita dutu. Uchava semakore anofukidza nyika, iwe nemapoka ako ose nemarudzi mazhinji auinawo.”’
10  “Zvanzi naChangamire Ishe Jehovha, ‘Zvino pazuva iroro pfungwa dzichauya mumwoyo mako, uye uchafunga zano rinokuvadza;
11  uye uchati: “Ndichakwira kunorwisana nenyika yokumaruwa. Ndichasvika kune vaya vasina chinovanetsa, vanogara vakachengeteka, vose zvavo vanogara vasina rusvingo, uye havana kana muzariro nemasuo.”
12  Uchazviita kuti uwane zvinopambwa zvizhinji uye kuti upambe kwazvo, kuti ruoko rwako rudzoswe panzvimbo dzakaparadzwa dzava kugarwazve neparudzi rwakaunganidzwa ruchibva kune mamwe marudzi, ruya ruri kuunganidza pfuma nezvinhu, rwevaya vari kugara pakati penyika.
13  “Shebha naDhedhani nevatengesi vokuTashishi neshumba dzayo duku dzava nezenze—vachati kwauri: “Wauya kuzopamba zvinhu zvizhinji here? Waunganidza ungano yako kuti uzopamba zvinhu zvizhinji, kuti utakure sirivha nendarama, kuti utore pfuma nezvinhu, kuti upambe zvinhu zvizhinji here?”’
14  “Naizvozvo profita, haiwa iwe mwanakomana womunhu, uti kuna Gogi, ‘Zvanzi naChangamire Ishe Jehovha: “Hauzozvizivi pazuva iroro here, vanhu vangu, ivo vaIsraeri pavachange vachigara vakachengeteka?
15  Iwe uchauya uchibva kunzvimbo yako, uchibva kumativi ari kure kwazvo okuchamhembe, iwe nemarudzi mazhinji auinawo, ose zvawo akatasva mabhiza, iri ungano huru, uye uto guru rehondo.
16  Uchatouya kuzorwisa vanhu vangu vaIsraeri, semakore anofukidza nyika. Zvichaitika mumazuva okupedzisira, uye ndichaita kuti uuye kuzorwisa nyika yangu, kuti marudzi andizive pandinozvitsvenesa ndichikushandisa iwo achizviona, haiwa iwe Gogi.”’
17  “Zvanzi naChangamire Ishe Jehovha, ‘Ndiwe mumwe chete here wandakataura nezvake mumazuva ekare ndichishandisa vashumiri vangu, ivo vaprofita vaIsraeri, vaiprofita mumazuva iwayo—makore—kuti ndichakuunza kwavari?’
18  “‘Zvino pazuva iroro, pazuva richauya Gogi panyika yaIsraeri,’ ndizvo zvinotaura Changamire Ishe Jehovha, ‘hasha dzangu dzichakwira mumhino dzangu.
19  Ndichataura ndiine godo, ndiri mumoto wokushatirwa kwangu kukuru. Chokwadi kudengenyeka kukuru kuchaitika panyika yaIsraeri pazuva iroro.
20  Hove dzomugungwa nezvisikwa zvinobhururuka zvokumatenga nemhuka dzomusango nezvinhu zvose zvinokambaira panyika nevanhu vose vari panyika zvichatodedereswa neni, makomo achawisirwa pasi, nzira dzakaita mawere dzichawa, uye masvingo ose achawira pasi.’
21  “‘Ndichamushevedzera bakatwa munzvimbo yangu yose ine makomo,’ ndizvo zvinotaura Changamire Ishe Jehovha. ‘Bakatwa romumwe nomumwe richarwisa hama yake.
22  Ndichamutonga, nedenda neropa; uye ndichanayisa mvura inofashamira nechimvuramabwe, moto nesarufa pamusoro pake nepamusoro pemapoka ake nepamusoro pemarudzi aachange ainawo.
23  Ndichazviita mukuru, ndozvitsvenesa, ndoita kuti ndizivikanwe pamberi pemarudzi mazhinji; uye vachaziva kuti ndini Jehovha.’
32  Uyezve mugore rechigumi nemaviri, mumwedzi wechigumi nemiviri, pazuva rokutanga romwedzi wacho, shoko raJehovha rakauya kwandiri, richiti:
2  “Mwanakomana womunhu, imba rwiyo rwemariro pamusoro paFarao mambo weIjipiti, uti kwaari, ‘Waitwa kuti unyarare somwana weshumba ava nezenze wemamwe marudzi. “‘Wanga wakaita sezimhuka romugungwa riri mumakungwa, wakaramba uchibuda nesimba munzizi dzako, ukaramba uchiita kuti mvura ive matope netsoka dzako uye uchisvibisa nzizi dzawo.’
3  “Zvanzi naChangamire Ishe Jehovha, ‘Ndichatambanudzawo mambure angu pamusoro pako ndichishandisa ungano yevanhu vazhinji, uye ivo vachakuunza uri mumambure angu okukukudzisa.
4  Ndichakuisa panyika. Ndichakukanda musango. Ndichaita kuti zvisikwa zvose zvinobhururuka zvokumatenga zvimhare pauri, uye ndichaita kuti mhuka dzomusango dzenyika yose dzikugute.
5  Ndichaisa nyama yako pamusoro pemakomo, ndozadza mipata nemarara ako.
6  Ndichaita kuti nyika inwe zvinobuda kwauri, iro ropa rako, pamusoro pemakomo; uye hova dzichazadzwa nezvinobva kwauri.’
7  “‘Paunodzimwa ndichafukidza matenga, ndodzima nyeredzi dzawo. Ndichafukidza zuva nemakore, uye mwedzi hauzovheneki nechiedza chawo.
8  Zvinovheneka zvose zvechiedza zviri mumatenga—ndichazvidzima nokuda kwako, ndichaisa rima panyika yako,’ ndizvo zvinotaura Changamire Ishe Jehovha.
9  “‘Ndichagumbura mwoyo yemarudzi mazhinji pandichaendesa nhapwa dzinobva kwauri pakati pemarudzi enyika dzausina kumboziva.
10  Ndichaita kuti marudzi mazhinji atye nokuda kwako, uye madzimambo awo achadedera achitya kwazvo nokuda kwako pandichavheyesera bakatwa rangu pamberi pawo, uye iwo achadedera nguva dzose, mumwe nomumwe nokuda kwomweya wake, pazuva rokuparara kwako.’
11  “Nokuti zvanzi naChangamire Ishe Jehovha, ‘Bakatwa ramambo weBhabhironi richauya pamusoro pako.
12  Ndichaita kuti boka revanhu vako riurayiwe nemapakatwa evane simba, ivo vadzvinyiriri vemarudzi, vose zvavo; uye ivo vachapamba kuzvikudza kweIjipiti, uye boka rose revanhu vayo richatsakatiswa.
13  Ndichaparadza zvipfuwo zvayo zvose zvibve pedyo nemvura zhinji, tsoka yomunhu wepanyika haizoizadzizve nematope, uye mahwanda ezvipfuwo haazoizadzizve nematope.’
14  “‘Panguva iyoyo ndichaita kuti mvura yavo ichene, uye ndichaita kuti nzizi dzavo dziyerere sezvinoita mafuta,’ ndizvo zvinotaura Changamire Ishe Jehovha.
15  “‘Pandichaita kuti nyika yeIjipiti ive dongo uye zvinhu zvizere munyika yacho zvaparadzwa, pandichaparadza vagari vose vari mairi, ivo vachazivawo kuti ndini Jehovha.
16  “‘Urwu ndirwo rwiyo rwemariro, uye vanhu vacharuimba. Kunyange vanasikana vemarudzi vacharuimba; vacharuimbira Ijipiti neboka rose revanhu vayo,’ ndizvo zvinotaura Changamire Ishe Jehovha.”
17  Uyezve mugore rechigumi nemaviri, pazuva rechigumi nemashanu romwedzi wacho, shoko raJehovha rakauya kwandiri, richiti:
18  “Mwanakomana womunhu, rira nokuda kweboka revanhu veIjipiti uriburutsire pasi, iyo nevanasikana vemarudzi ane simba, kunyika iri pasi pasi, pamwe chete nevaya vari kuburukira mugomba.
19  “‘Ndianiko waunopfuura pakunaka? Buruka, ucharariswa pamwe chete nevasina kudzingiswa!’
20  “‘Vachawira pakati pevaya vakaurayiwa nebakatwa. Iyo yaiswa kubakatwa. Izvuzvurudzirei kure pamwe chete nemapoka ayo ose evanhu.
21  “‘Varume vakuru vevane simba vachataura naye, pamwe chete nevabatsiri vake vari pakati peSheori. Vachaburuka; vacharara pasi sezvinoita vasina kudzingiswa, vakaurayiwa nebakatwa.
22  Ikoko ndiko kune Asiriya neungano yayo yose. Makuva ake akamupoteredza. Vose zvavo vakaurayiwa, vaya vanourayiwa nebakatwa.
23  Nokuti makuva ake akaiswa mumativi omukatikati megomba, uye ungano yake yakapoteredza guva rake, vose zvavo vakaurayiwa, vachiurayiwa nebakatwa, nokuti vakanga vaita kuti munyika yevapenyu muve nokuvhunduka.
24  “‘Kuna Eramu neboka rose revanhu vake rakapoteredza guva rake, vose zvavo vakaurayiwa, vaya vaiurayiwa nebakatwa, vakaburukira kunyika iri pasi pasi vasina kudzingiswa, vaya vakaita kuti munyika yevapenyu muve nokuvhunduka; uye vachanyadziswa pamwe chete nevaya vanoburukira mugomba.
25  Vakamuisira mubhedha pakati pevakaurayiwa, pakati peboka rose revanhu vake. Makuva ake akaripoteredza. Vose zvavo havana kudzingiswa, vakaurayiwa nebakatwa, nokuti kuvhunduka kwavo kwakaitwa kuti kuvepo munyika yevapenyu; uye vachanyadziswa pamwe chete nevaya vanoburukira mugomba. Iye akaiswa pakati pevakaurayiwa.
26  “‘Ikoko ndiko kuna Mesheki naTubhari neboka rose revanhu vake. Makuva ake akamupoteredza. Vose zvavo havana kudzingiswa, vakabayiwa nebakatwa, nokuti vakaita kuti munyika yevapenyu muve nokuvhunduka.
27  Ivo havazorari pamwe chete nevane simba, vakaurayiwa pakati pevasina kudzingiswa, vakaburukira kuSheori pamwe chete nezvombo zvavo zvehondo here? Vachaisa mapakatwa avo pasi pemisoro yavo, uye kukanganisa kwavo kuchava pamapfupa avo, nokuti vane simba vaiva chinhu chinovhundutsa munyika yevapenyu.
28  Asi iwe uchaparara uri pakati pevasina kudzingiswa, uye ucharara pamwe chete nevaya vakaurayiwa nebakatwa.
29  “‘Ikoko ndiko kune Edhomu, nemadzimambo ayo nemachinda ayo ose, avo, pavaiva nesimba, vakaiswa pamwe chete nevaya vakaurayiwa nebakatwa; ivo vacharara pamwe chete nevasina kudzingiswa uye pamwe chete nevaya vanoburukira mugomba.
30  “‘Ikoko ndiko kune machinda okuchamhembe, ose zvawo, nevaSidhoni vose, vakaburuka pamwe chete nevakaurayiwa, vachityisa kwazvo nokuda kwesimba ravo, vachinyara. Vacharara pasi vasina kudzingiswa pamwe chete nevaya vakaurayiwa nebakatwa uye vachanyadziswa pamwe chete nevaya vanoburukira mugomba.
31  “‘Ava ndivo vachaonekwa naFarao, uye achanyaradzwa pamusoro peboka rose revanhu vake. Farao neuto rake rose rehondo vachava vanhu vanourayiwa nebakatwa,’ ndizvo zvinotaura Changamire Ishe Jehovha.
32  “‘Nokuti akaita kuti munyika yevapenyu muve nokuvhunduka, uye acharariswa pakati pevasina kudzingiswa, pamwe chete nevaya vakaurayiwa nebakatwa, iye Farao neboka rose revanhu vake,’ ndizvo zvinotaura Changamire Ishe Jehovha.”
6  Zvino shoko raJehovha rakaramba richiuya kwandiri, richiti:
2  “Mwanakomana womunhu, tarira kumakomo aIsraeri, uprofite kwaari.
3  Uti, ‘Haiwa imi makomo aIsraeri, inzwai shoko raChangamire Ishe Jehovha: Zvanzi naChangamire Ishe Jehovha kumakomo nokuzvikomo, kuhova nokumipata: “Tarirai! ndiri kuunza bakatwa pamuri, uye ndichaparadza nzvimbo dzenyu dzakakwirira.
4  Atari dzenyu dzichaitwa matongo, zvigadziko zvenyu zvokupisira rusenzi zvichaputswa, uye ndichaita kuti vanourayiwa venyu vawire pamberi pezvidhori zvenyu zvinosemesa sendove.
5  Ndichaisa zvitunha zvevanakomana vaIsraeri pamberi pezvidhori zvavo zvinosemesa sendove, uye ndichaparadzira mapfupa enyu kumativi ose eatari dzenyu.
6  Munzvimbo dzenyu dzose dzamunogara, maguta achaparadzwa, nzvimbo dzakakwirira dzichaitwa matongo, kuti dziparadzwe uye kuti atari dzenyu dziparadzwe dzoputswa, zvidhori zvenyu zvinosemesa sendove zvinyangarike, zvigadziko zvokupisira rusenzi zvigurwe uye mabasa enyu aparadzwe.
7  Anourayiwa achawira pakati penyu, uye muchaziva kuti ndini Jehovha.
8  “‘“Pazvinoitika ndichaita kuti muve nevanosara, vanopukunyuka pabakatwa pakati pemarudzi, pamunoparadzirwa kunyika dzose.
9  Vanopukunyuka venyu vachandiyeuka vari pakati pemarudzi kwavachange vatapwa, nokuti ndave ndakaora mwoyo nokuda kwemwoyo yavo inofeva yakatsauka ichindisiya uye nokuda kwemaziso avo anoita ufeve achitevera zvidhori zvavo zvinosemesa sendove; uye zviso zvavo zvicharatidza kusemeswa nezvinhu zvakaipa zvavakaita muzvinhu zvavo zvose zvinosemesa.
10  Vachaziva kuti ndini Jehovha; handina kutaura pasina nezvokuvaitira chinhu ichi chinotambudza.”’
11  “Zvanzi naChangamire Ishe Jehovha, ‘Ombera, utsike netsoka yako, uti: “Maiwe kani!” nokuda kwezvinhu zvose zvinosemesa zvakaipa zveimba yaIsraeri, nokuti vachaurayiwa nebakatwa, nenzara uye nedenda.
12  Munhu ari kure achafa nedenda; munhu ari pedyo achaurayiwa nebakatwa; munhu akasara uye akachengetedzwa achafa nenzara, ndichapedzera hasha dzangu pavari.
13  Imi muchaziva kuti ndini Jehovha, kana vanourayiwa vavo vava pakati pezvidhori zvavo zvinosemesa sendove, kupoteredza atari dzavo, pamusoro pezvikomo zvose zvakakwirira, pamusoro pemakomo pose nepasi pemiti yose yakasvibirira nepasi pemiti mikuru yose ine mapazi mazhinji, nzvimbo yavakapira kunhuhwirira kwakanaka kuzvidhori zvavo zvose zvinosemesa sendove.
14  Ndichavatambanudzira ruoko rwangu, ndoita kuti nyika yacho ive dongo, uye ive nzvimbo isina chinhu kupfuura renje riri nechokuDhibra, munzvimbo dzavo dzose dzavanogara. Vachaziva kuti ndini Jehovha.’”
31  Uyezve mugore rechigumi nerimwe chete, mumwedzi wechitatu, pazuva rokutanga romwedzi wacho, shoko raJehovha rakauya kwandiri, richiti:
2  “Mwanakomana womunhu, iti kuna Farao mambo weIjipiti uye kuboka revanhu vake, “‘Wazova akafanana naani paukuru hwako?
3  Tarira! MuAsiriya, iwo musidhari uri kuRebhanoni, une matavi akanaka, une mashizha mazhinji anopa mumvuri, wakareba, zvokuti nhengenya yawo inosvika kumakore.
4  Mvura ndiyo yakaita kuti ukure; mvura iri pakadzika yakaita kuti urebe. Hova dzayo dzaiyerera kumativi ose epawakanga wakadyarwa; uye yakaendesa migero yayo kumiti yose yomusango.
5  Ndokusaka wakareba kwazvo kupfuura mimwe miti yose yomusango. “‘Matavi awo akaramba achiva mazhinji, mapazi awo akaramba achireba nokuda kwemvura zhinji yaiva mumigero yawo.
6  Zvisikwa zvose zvinobhururuka zvokumatenga zvaivakira matendere azvo pamatavi awo, mhuka dzose dzomusango dzaiberekera pasi pemapazi awo, uye marudzi ose ane vanhu vazhinji aigara mumumvuri wawo.
7  Iwo wakava wakanaka pakukura kwawo, pakureba kwemashizha awo, nokuti midzi yawo yakanga iri pane mvura zhinji.
8  Hapana mimwe misidhari yakanga yakafanana nawo mumunda waMwari. Kana iri mijunipa haina kumbofanana nematavi awo. Mipurani haina kuita semapazi awo. Hapana mumwe muti waiva mumunda waMwari wakanga wakafanana nawo pakunaka kwawo.
9  Ndakaita kuti uve wakanaka nemashizha awo mazhinji, uye mimwe miti yose yomuEdheni yaiva mumunda waMwari wechokwadi yakaramba ichiuitira shanje.’
10  “Naizvozvo zvanzi naChangamire Ishe Jehovha, ‘Iwe zvawakakura kwazvo, ukaita kuti nhengenya yako isvike kumakore, mwoyo wako ukazvikwidziridza nokuda kwokureba kwako,
11  ndichakuisawo muruoko rwomutongi ane simba wemamwe marudzi. Chokwadi iye achakurwisa. Ndichakudzinga maererano nezvakaipa zvako.
12  Vanhu vausingazivi, ivo vadzvinyiriri vemarudzi, vachakutema, vanhu vachakusiya pamusoro pemakomo; uye mashizha ako achawira mumipata yose, mapazi ako achatyokera muhova dzose dzenyika. Marudzi ose epanyika achabva mumumvuri wako okusiya.
13  Zvisikwa zvose zvinobhururuka zvokumatenga zvichagara pahunde yako yakawa, uye mhuka dzose dzomusango dzichauya pamapazi ako;
14  zvokuti hapana miti iri pane mvura ingazoreba kwazvo, kana kuita kuti nhengenya dzayo dzisvike kumakore, uye kuti kurege kuzova nemiti inonwa mvura ingazoreba kuapfuura, nokuti yose zvayo ichaiswa kurufu, kunyika iri pasi pasi, iri pakati pevanakomana vevanhu, kune vaya vanoburukira mugomba.’
15  “Zvanzi naChangamire Ishe Jehovha, ‘Ndichaita kuti pave nokuchema pazuva raunoburukira kuSheori. Ndichafukidza mvura yakadzika nokuda kwawo, kuti ndidzivire hova dzayo uye kuti mvura zhinji idziviswe; uye ndichaita kuti Rebhanoni risvibe nokuda kwawo, uye miti yose yomusango ichasvava nokuda kwawo.
16  Panonzwika kuparara kwawo, ndichazunungusa marudzi pandinouburutsira kuSheori pamwe chete nevaya vanoburukira mugomba, munyika iri pasi pasi pemiti yose yeEdheni, iya yakanaka kwazvo neyakanaka kupfuura mimwe yose yokuRebhanoni, yose iya inonwa mvura, ichanyaradzwa.
17  Ivowo vaburukira kuSheori pamwe chete naye, kune vaya vakaurayiwa nebakatwa, uye vaya vaigara mumumvuri wake pakati pemarudzi sevana vake.’
18  “‘Wazova akafanana naani pakukudzwa kwako noukuru hwako pakati pemimwe miti yomuEdheni? Kunyange zvakadaro uchaburutsirwa kunyika iri pasi pasi pamwe chete nemiti yomuEdheni. Ucharara pakati pevasina kudzingiswa pamwe chete nevaya vakaurayiwa nebakatwa. Uyu ndiye Farao neboka rose revanhu vake,’ ndizvo zvinotaura Changamire Ishe Jehovha.”
21  Zvino shoko raJehovha rakaramba richiuya kwandiri, richiti:
2  “Mwanakomana womunhu, tarira kuJerusarema, utaurire mashoko kunzvimbo tsvene, uprofitire nyika yaIsraeri.
3  Uti kunyika yaIsraeri, ‘Zvanzi naJehovha: “Tarira ndichakurwisa, ndichabudisa bakatwa rangu mumuhara maro, ndoparadza munhu akarurama nomunhu akaipa pakati pako.
4  Kuti ndiparadze munhu akarurama nomunhu akaipa pakati pako, naizvozvo bakatwa rangu richabuda mumuhara maro kuti rirwe nevanhu vose kubvira kumaodzanyemba kusvikira kuchamhembe.
5  Vanhu vose vachaziva kuti ini, Jehovha, ndabudisa bakatwa rangu mumuhara maro. Harizodzokerizve.”’
6  “Zvino iwe, haiwa mwanakomana womunhu, gomera muhudyu mako muchidedera. Gomera nokurwadziwa ivo vachizviona.
7  Zvino kana vakati kwauri, ‘Uri kugomera nei?’ uti, ‘Nemashoko.’ Nokuti iwo achauya, mwoyo yose icharukutika, maoko ose achashayiwa simba, mudzimu mumwe nomumwe uchasuruvara, mabvi ose achadonha mvura. ‘Tarira! Iwo achauya, oitika,’ ndizvo zvinotaura Changamire Ishe Jehovha.”
8  Zvino shoko raJehovha rakaramba richiuya kwandiri, richiti:
9  “Mwanakomana womunhu, profita, uti, ‘Zvanzi naJehovha: “Iti, ‘Bakatwa, bakatwa! Rarodzwa, uye rabwinyiswawo.
10  Rarodzerwa kuronga kuuraya; rabwinyiswa kuti ripenye.’”’” “Kana kuti tinofanira kupembera nomufaro here?” “‘Riri kuramba tsvimbo youmambo yomwanakomana wangu, sezvarinoita miti yose here?
11  “‘Munhu anoita kuti ribwinyiswe, kuti arishandise noruoko. Iro—bakatwa rarodzwa, uye iro—rabwinyiswa, kuti riiswe muruoko rwomuurayi.
12  “‘Chema uungudze, haiwa iwe mwanakomana womunhu, nokuti rauya kuzorwisa vanhu vangu; richarwisa machinda ose aIsraeri. Iwo aya akakandwa kubakatwa ava pamwe chete nevanhu vangu. Naizvozvo rova pachidya nembama.
13  Nokuti kuongorora kwaitwa, zvino zvakadiniko naro kana richirambawo tsvimbo youmambo? Izvi hazvizorambi zviripo,’ ndizvo zvinotaura Changamire Ishe Jehovha.
14  “Zvino iwe, haiwa mwanakomana womunhu—profita, urovanise chanza nechimwe chanza, uye shoko rokuti ‘Bakatwa!’ rinofanira kudzokororwa katatu. Ibakatwa revachaurayiwa. Ibakatwa romunhu mukuru achaurayiwa, riri kuvakomba.
15  Kuti mwoyo urukutike uye kuti ndiwanze vaya vari kukundwa vari pamagedhi avo ose, ndichauraya nebakatwa. Maiwe kani, rakagadzirwa kuti ripenye, rakabwinyiswa kuti riuraye!
16  Ratidza kuti wakapinza; enda kurudyi! Enda panzvimbo yako; enda kuruboshwe! Chero kupi zvako kwakatarira chiso chako!
17  Ini ndicharovanisawo chanza changu nechimwe chanza changu, uye ndichaita kuti hasha dzangu dziderere. Ini, Jehovha, ndazvitaura.”
18  Zvino shoko raJehovha rakaramba richiuya kwandiri, richiti:
19  “Zvino iwe, haiwa mwanakomana womunhu, tara nzira mbiri dzokuti bakatwa ramambo weBhabhironi ripinde nepadziri. Dzose dziri mbiri dzinofanira kubuda munyika imwe chete, ruoko runonongedzera runofanira kutarwa; runofanira kutarwa panotangira nzira inoenda kuguta.
20  Unofanira kutarira bakatwa nzira yokuti ripinde kunorwisa Rabha revanakomana vaAmoni, uye imwe yokunorwisa Judha, yokunorwisa Jerusarema rakavakirirwa.
21  Nokuti mambo weBhabhironi akamira pamharadzano, panotangira nzira mbiri, kuti ashopere. Akazunza miseve. Akabvunza achishandisa terafimu; atarira muchiropa.
22  Kushopera kwaiva muruoko rwake rworudyi kwaiva kweJerusarema, kuti aise zvokugumurisa masvingo, kuti ashame muromo wake kuti auraye, kuti ashevedzere nenzwi achipa chiratidzo chokunyevera, kuti aise zvokugumurisa masvingo pamagedhi, kuti agadzire rusvingo rwokukomba narwo, kuti avake rusvingo rwokurwisa narwo.
23  Kwavari zvafanana nokushopera kusiri kwechokwadi mukuona kwavo—kuvanhu vaya vakanga vapika mhiko kwavari; uye iye achayeuka kukanganisa kwavo, kuti ivo vabatwe.
24  “Naizvozvo zvanzi naChangamire Ishe Jehovha, ‘Nokuti makaita kuti kukanganisa kwenyu kuyeukwe nokufumurwa kwokudarika kwenyu, kuti zvivi zvenyu zvionekwe maererano nezvose zvamakaita, nokuda kwokuyeukwa kwenyu, muchabatwa noruoko rwomuvengi.’
25  “Asi iwe, haiwa jinda rakaipa raIsraeri, rakakuvadzwa kwazvo, rasvikirwa nezuva raro panguva yokukanganisa kwokupedzisira,
26  zvanzi naChangamire Ishe Jehovha, ‘Bvisa ngowani, ubvise korona. Izvi hazvingarambi zvakadaro. Kwidziridza chakaderera, uderedze chakakwirira.
27  Dongo, dongo, ndichariita dongo. Kana zviri izviwo, hazvizovi zvomunhu chero upi zvake kusvikira ane kodzero yepamutemo asvika, uye ndichamupa izvozvo.’
28  “Zvino iwe, haiwa mwanakomana womunhu, profita, uti, ‘Izvi ndizvo zvataurwa naChangamire Ishe Jehovha pamusoro pevanakomana vaAmoni uye pamusoro pokuzvidza kunobva kwavari.’ Iwe uti, ‘Bakatwa, bakatwa ravhomorwa kuti riuraye, rabwinyiswa kuti riparadze, kuti ripenye,
29  nokuti vanoona zvinhu zvisiri zvechokwadi nokuda kwenyu, nokuti vanoshopera zvenhema nokuda kwenyu, kuti vakuisei pamitsipa yevakaurayiwa, vanhu vakaipa vasvikirwa nezuva ravo panguva yokukanganisa kwokupedzisira.
30  Ridzorere mumuhara maro. Ndichakutonga uri munzvimbo yawakasikirwa, munyika yawakaberekerwa.
31  Ndichadurura kutsamwa kwangu pauri. Ndichafuridzira moto wokushatirwa kwangu kukuru pauri, uye ndichakuisa mumaoko evarume vasingafungi, nyanzvi dzokuparadza.
32  Uchava huni dzomoto. Ropa rako richava pakati penyika. Hauzoyeukwi, nokuti ini, Jehovha, ndazvitaura.’”
25  Zvino shoko raJehovha rakaramba richiuya kwandiri, richiti:
2  “Mwanakomana womunhu, tarira nechokuvanakomana vaAmoni, uvaprofitire.
3  Uti pamusoro pevanakomana vaAmoni, ‘Inzwai shoko raChangamire Ishe Jehovha. Zvanzi naChangamire Ishe Jehovha: “Zvamakati tsvatu waro! pamusoro penzvimbo yangu tsvene, nokuti yasvibiswa, uye pamusoro penyika yaIsraeri, nokuti yava dongo, nepamusoro peimba yaJudha, nokuti vatapwa,
4  naizvozvo tarirai ndichakuisai kune Vokumabvazuva kuti muve vanhu vavo, uye vachamisa misasa yavo ine masvingo pakati penyu uye vachavaka tebhenekeri dzavo pakati penyu. Ivo vachadya zvibereko zvenyu, uye ivo vachanwa mukaka wenyu.
5  Ndichaita kuti Rabha rive mafuro engamera uye ndichaita kuti vanakomana vaAmoni vave nzvimbo yokuzororera yemakwai; uye imi muchaziva kuti ndini Jehovha.”’”
6  “Nokuti zvanzi naChangamire Ishe Jehovha, ‘Zvamakaombera, mukatsika netsoka dzenyu uye mukaramba muchifara nokuzvidza kwenyu kwose nyika yaIsraeri mumweya yenyu,
7  naizvozvo tarirai; ndakutambanudzirai ruoko rwangu, ndichakuisai kune mamwe marudzi kuti muve chinhu chokupamba; uye ndichakubvisai pakati pemamwe marudzi ndokuparadzai panyika dzacho. Ndichakutsakatisai, uye muchaziva kuti ndini Jehovha.’
8  “Zvanzi naChangamire Ishe Jehovha, ‘Moabhi neSeiri zvadzakati: “Tarirai! Imba yaJudha yakaita semamwe marudzi ose,”
9  naizvozvo tarirai ndichavhura nzvimbo yakatenuka yaMoabhi iri pamaguta, iri pamaguta ake ari nechokumuganhu kwake, iko kushongedzwa kwenyika yacho, Bheti-jeshimoti, Bhaari-meyoni, kunyange kusvikira kuKiriyataimu,
10  kune Vokumabvazuva, pamwe chete nevanakomana vaAmoni; uye ndichaita kuti ive yavo, kuti irege kuyeukwa, ivo vanakomana vaAmoni, vari pakati pemamwe marudzi.
11  Ndichaita zvandakatonga muMoabhi; uye ivo vachaziva kuti ndini Jehovha.’
12  “Zvanzi naChangamire Ishe Jehovha, ‘Edhomu zvayakatsiva imba yaJudha, vakaramba vachiita zvakaipa kwazvo, vakavatsiva,
13  naizvozvo zvanzi naChangamire Ishe Jehovha: “Ndichatambanudzirawo Edhomu ruoko rwangu ndoparadza vanhu nezvipfuwo zviri mairi, uye ndichaiita nzvimbo yakaparadzwa kubvira kuTemani, kusvikira kuDhedhani. Vachaurayiwa nebakatwa.
14  ‘Ndichatsiva Edhomu ndichishandisa maoko evanhu vangu vaIsraeri; uye vachaitira Edhomu zvinoenderana nokutsamwa kwangu uye zvinoenderana nehasha dzangu; uye vachaziva kuti kutsiva kwangu chii,’ ndizvo zvinotaura Changamire Ishe Jehovha.”’
15  “Zvanzi naChangamire Ishe Jehovha, ‘VaFiristiya zvavakatsiva, vakaramba vachitsiva nokutsiva kune kuzvidza mumweya yavo, kuti vakonzere kuparadzwa, noruvengo rusingagumi,
16  naizvozvo zvanzi naChangamire Ishe Jehovha: “Tarirai ndichatambanudzira vaFiristiya ruoko rwangu, uye ndichaparadza vaKereti ndoparadza vamwe vose pamhenderekedzo yegungwa.
17  Ndichaita mabasa makuru okutsiva pakati pavo, nokutsiura nehasha; uye ivo vachaziva kuti ndini Jehovha pandinovatsiva.”’”
13  Zvino shoko raJehovha rakaramba richiuya kwandiri, richiti:
2  “Mwanakomana womunhu, profita pamusoro pevaprofita vaIsraeri vari kuprofita, uti kune vaya vari kuprofita zvichibva mumwoyo mavo, ‘Inzwai shoko raJehovha.
3  Zvanzi naChangamire Ishe Jehovha: “Vane nhamo vaprofita mapenzi, vanofamba maererano nesimba ravo, ivo vasina chavakaona!
4  Haiwa iwe Israeri, vaprofita vako vava semakava ari munzvimbo dzakaparadzwa.
5  Imi hamuzokwiri muchipinda nemakaputsika, uye hamuzovaki rusvingo rwematombo nokuda kweimba yaIsraeri, kuti mumire muchirwa pazuva raJehovha.”
6  “Vakaona zviratidzo zvenhema nokushopera zvenhema, vaya vari kuti, ‘Zvanzi naJehovha,’ ivo vasina kutumwa naJehovha, uye vakamirira kuti shoko riitike.
7  Imi hamuna kuona chiratidzo chisiri chechokwadi, uye hamuna kushopera zvenhema here pamunoti, ‘Zvanzi naJehovha,’ asi ini ndisina chandataura?”’
8  “‘Naizvozvo zvanzi naChangamire Ishe Jehovha: “‘Zvamakataura nhema uye mukaona chiratidzo chenhema, saka ndava kuzokurwisai,’ ndizvo zvinotaura Changamire Ishe Jehovha.”
9  Ruoko rwangu rwava kurwa nevaprofita vari kuona zviratidzo zvenhema uye vari kushopera zvenhema. Havazorambi vari muboka revanhu vangu vanoshamwaridzana, havazonyorwi mubhuku remazita reimba yaIsraeri, havazoendi kunyika yaIsraeri; uye imi muchaziva kuti ndini Changamire Ishe Jehovha,
10  zvavakatsausa vanhu vangu, vachiti, “Kune rugare!” iko kusina rugare, uye kune munhu ari kuvaka madziro anokamuranisa, asi kune vaya vari kuadzurura nevhu jena vachizviitira pasina.’
11  “Udzai vaya vari kudzurura nevhu jena kuti iwo achadonha. Kuchava nemvura zhinji inofashamira, uye iwe, haiwa chimvuramabwe, uchawa, uye madutu achaita kuti madziro atsemuke.
12  Zvino tarira! madziro acho achawa. Hazvizonzi here kwamuri, ‘Zvokudzururisa zvamaidzurura nazvo zviri kupiko?’
13  “Naizvozvo zvanzi naChangamire Ishe Jehovha, ‘Ndichaitawo kuti madutu avhuvhute ndakashatirwa, mvura zhinji inofashamira ichavapo ndakatsamwa, uye chimvuramabwe chokuparadza chichavapo ndakashatirwa.
14  Ndichaputsa madziro amakadzurura nevhu jena ndoawisira pasi, uye nheyo dzawo dzichaiswa pachena. Guta racho richawa, imi muchaparara muri mukati maro; uye muchaziva kuti ndini Jehovha.’
15  “‘Ndichapedzera hasha dzangu pamadziro nepane vaya vanoadzurura nevhu jena, uye ndichati kwamuri: “Madziro haasisipo, uye vaya vanoadzurura havasisipo,
16  ivo vaprofita vaIsraeri vanoprofitira Jerusarema uye vanoona zviratidzo zvorugare nokuda kwaro, iko kusina rugare,”’ ndizvo zvinotaura Changamire Ishe Jehovha.
17  “Zvino iwe, haiwa mwanakomana womunhu, tarira vanasikana vevanhu vokwako wakatsamwa, ivo vari kuita sevaprofitakadzi zvichibva mumwoyo mavo, uye uvaprofitire.
18  Uti, ‘Zvanzi naChangamire Ishe Jehovha: “Vane nhamo vakadzi vanosonera micheka yokusungisa pamagokora ose, vanogadzira zvifukidziro pamisoro yevanhu vemazera ose kuti vavhime mweya! Imi vakadzi muri kuvhima mweya yevanhu vangu, asi muchichengetedza mweya yenyu iri mipenyu here?
19  Muchandisvibisa kuvanhu vangu nokuda kwetsama dzebhari uye nokuda kwezvimedu zvechingwa, kuti muuraye mweya isingafaniri kufa, uye kuti muchengetedze mweya isingafaniri kurarama iri mipenyu nokurevera nhema kwamunoita vanhu vangu, ivo vanoteerera nhema here?”’
20  “Naizvozvo zvanzi naChangamire Ishe Jehovha, ‘Tarirai ndakatsamwira micheka yenyu imi vakadzi yamunosungisa, yamunovhima nayo mweya sokunge kuti zvinhu zvinobhururuka, ndichaibvarura pamaoko enyu, ndorega mweya yamuri kuvhima ichienda, iyo mweya yacho sokunge kuti zvinhu zvinobhururuka.
21  Ndichabvarura zvifukidziro zvenyu ndonunura vanhu vangu pamaoko enyu, mumaoko enyu havazovizve chimwe chinhu chinobatwa pakuvhima; uye muchaziva kuti ndini Jehovha.
22  Nokuda kwokusuruvarisa mwoyo womunhu akarurama nezvinhu zvenhema, ini ndisina kuita kuti arwadziwe, uye nokuda kwokusimbisa maoko omunhu akaipa kuti arege kutendeuka panzira yake yakaipa kuti achengetedzwe ari mupenyu,
23  naizvozvo imi vakadzi hamuzorambi muchiona zvinhu zvisiri zvechokwadi, uye hamuzoshoperi zvakare zvinhu zvinoshoperwa; uye ndichanunura vanhu vangu pamaoko enyu, uye muchaziva kuti ndini Jehovha.’”
14  Zvino varume vanobva kuvakuru vaIsraeri vakauya kwandiri, vakagara pasi pamberi pangu.
2  Shoko raJehovha rakabva rauya kwandiri, richiti:
3  “Mwanakomana womunhu, varume ava vaunza zvidhori zvavo zvinosemesa sendove mumwoyo mavo, uye vaisa chinhu chinogumbura pamberi pavo chinoita kuti vakanganise. Zvino ndingabvunzwa navo here?
4  Naizvozvo taura navo, uti kwavari, ‘Zvanzi naChangamire Ishe Jehovha: “Chero murume upi zvake weimba yaIsraeri anouya nezvidhori zvake zvinosemesa sendove zviri mumwoyo make uye anoisa pamberi pake chinhu chinogumbura chinoita kuti akanganise uye anouya kumuprofita, ini, Jehovha, ndichamupindura nyaya yacho maererano nokuwanda kwezvidhori zvake zvinosemesa sendove,
5  kuti ndibate imba yaIsraeri nemwoyo yavo, nokuti vakandisiya nokuda kwezvidhori zvavo zvinosemesa sendove—vose zvavo.”’
6  “Naizvozvo iti kuimba yaIsraeri, ‘Zvanzi naChangamire Ishe Jehovha: “Dzokai, mufuratire zvidhori zvenyu zvinosemesa sendove uye mufuratidze zviso zvenyu kuzvinhu zvenyu zvose zvinosemesa;
7  nokuti chero munhu upi zvake weimba yaIsraeri kana mumwe wevatorwa vari kugara pakati paIsraeri, anorega kunditevera uye anounza zvidhori zvake zvinosemesa sendove zviri mumwoyo make, anoisa chinhu chinogumbura pamberi pake chinoita kuti akanganise uye anouya kumuprofita kuzondibvunza nezvake, ini, Jehovha, ndichamupindura.
8  Ndichatarira munhu iyeye ndakatsamwa ndoita kuti ave chiratidzo uye ave chirevo, ndichamuparadza pakati pevanhu vangu; uye imi muchaziva kuti ndini Jehovha.”’
9  “‘Zvino kana muprofita akanyengedzwa, akataura shoko, ini Jehovha, ndini ndinenge ndanyengedza muprofita iyeye; uye ndichamutambanudzira ruoko rwangu, ndomutsakatisa pakati pevanhu vangu vaIsraeri.
10  Ivo vachava nemhosva yokukanganisa kwavo. Kukanganisa kwomunhu anobvunza kuchangofanana nokukanganisa kwomuprofita wacho,
11  kuti vaya veimba yaIsraeri varege kudzungairazve vachirega kunditevera uye varege kuzvisvibisa nokudarika kwavo kwose. Ivo vachava vanhu vangu uye ini ndichava Mwari wavo,’ ndizvo zvinotaura Changamire Ishe Jehovha.”
12  Zvino shoko raJehovha rakaramba richiuya kwandiri, richiti:
13  “Mwanakomana womunhu, kana nyika ikanditadzira nokuita kwayo zvisina kutendeka, ini ndichaitambanudzirawo ruoko rwangu, ndoityorera tsvimbo dzinoiswa zvingwa zvakaita serin’i, uye ndichaitumira nzara, ndoparadza vanhu nezvipfuwo zviri mairi.”
14  “‘Kudai varume vatatu ava, Noa, Dhanieri naJobho vaiva mairi, vaizonunura mweya yavo nokuda kwokururama kwavo,’ ndizvo zvinotaura Changamire Ishe Jehovha.”
15  “‘Kana kuti, kana ndikaita kuti zvikara zvinokuvadza zvipfuure nomunyika yacho, zvoita kuti ishayikirwe nevana, yova dongo risina anopfuura nomariri nokuda kwezvikara zvacho,
16  kunyange kudai varume vatatu ava vaiva pakati payo, noupenyu hwangu,’ ndizvo zvinotaura Changamire Ishe Jehovha, ‘vaisazokwanisa kununura vanakomana kana vanasikana; ivo voga, ndivo vaizonunurwa asi nyika yacho yaizova dongo.’”
17  “‘Kana kuti, kana ndikaita kuti bakatwa riuye panyika iyoyo, ndoti: “Bakatwa ngaripfuure nepakati penyika,” ndoparadza vanhu nezvipfuwo zviri mairi,
18  kunyange kudai varume vatatu ava vaiva pakati payo, noupenyu hwangu,’ ndizvo zvinotaura Changamire Ishe Jehovha, ‘vaisazokwanisa kununura vanakomana kana vanasikana, asi ivo voga, ndivo vaizonunurwa.’”
19  “‘Kana kuti, kana ndikatuma denda panyika iyoyo, ndodururira hasha dzangu pairi neropa, kuti ndiparadze vanhu nezvipfuwo zviri mairi,
20  kunyange kudai Noa, Dhanieri naJobho vaiva mairi, noupenyu hwangu,’ ndizvo zvinotaura Changamire Ishe Jehovha, ‘vaisazokwanisa kununura mwanakomana kana mwanasikana; ivo voga ndivo vaizonunura mweya yavo nokuda kwokururama kwavo.’”
21  “Nokuti zvanzi naChangamire Ishe Jehovha, ‘Saizvozvowo, ndizvo zvazvichaita pachauya kutonga kwangu kunokuvadza kunokwana kuna—bakatwa nenzara nechikara chinokuvadza nedenda—zvandichatuma paJerusarema kuti ndiparadze vanhu nezvipfuwo zviri mariri.
22  Asi, tarira! kune boka revanhu vachapukunyuka richasiyiwa mairi, vaya vari kuunzwa. Vanakomana nevanasikana, vari pano! Vari kuuya kwamuri, muchaona nzira yavo nemabasa avo. Muchanyaradzwa padambudziko randichange ndaunza paJerusarema, izvo zvose zvandichange ndaunza pariri.’”
23  “‘Vachakunyaradzai pamuchaona nzira yavo nemabasa avo; uye muchaziva kuti ndichange ndisina kungoita zvose zvandichariitira ndichirirwisa pasina chikonzero,’ ndizvo zvinotaura Changamire Ishe Jehovha.”
29  Mugore rechigumi, mumwedzi wechigumi, pazuva rechigumi nemaviri romwedzi wacho, shoko raJehovha rakauya kwandiri, richiti:
2  “Mwanakomana womunhu, tarira kuna Farao mambo weIjipiti wakatsamwa, umuprofitire iye neIjipiti yose.
3  Taura, uti, ‘Zvanzi naChangamire Ishe Jehovha: “Tarira ndichakurwisa, haiwa iwe Farao mambo weIjipiti, iwe zimhuka romugungwa rakazvambarara mumigero yorwizi rwaNire, iro rakati, ‘Rwizi rwangu rwaNire ndorwangu, uye ini—ndakarugadzira kuti ruve rwangu.’
4  Ndichaisa zvokukochekera nazvo mushaya dzako, ndoita kuti hove dzomumigero yako yaNire dzinamatire pamakwande ako. Ndichakubudisa mumigero yako yaNire pamwe chete nehove dzose dzomumigero yako yorwizi rwaNire dzinonamatira pamakwande ako.
5  Ndichakurasira kurenje, iwe nehove dzose dzomumigero yako yaNire. Uchawira musango. Hauzokokorodzwi kana kuunganidzwa. Ndichakuisa kuzvikara zvenyika nokuzvisikwa zvinobhururuka zvokumatenga kuti uve zvokudya zvazvo.
6  Vagari vose vomuIjipiti vachaziva kuti ndini Jehovha, nokuti vakava sechinhu chinotsigira, setsanga kuimba yaIsraeri.
7  Pavakakubata ruoko, wakapwanyika, uye wakatsemura pfudzi ravo rose. Pavakasendama pauri, wakatyoka, ukaita kuti hudyu dzavo dzose dzigwede-gwede.”
8  “‘Naizvozvo zvanzi naChangamire Ishe Jehovha: “Tarira ndichakuunzira bakatwa, uye ndichaparadza vanhu vepanyika nezvipfuwo zviri mauri.
9  Nyika yeIjipiti ichava dongo nenzvimbo yakaparadzwa; uye vachaziva kuti ndini Jehovha, nokuti iye akati, ‘Rwizi rwaNire ndorwangu, ndini ndakaruita.’
10  Naizvozvo tarira ndava kukurwisa iwe nemigero yako yaNire, uye ndichaita kuti nyika yeIjipiti ive nzvimbo dzakaparadzwa, dzakaoma, dongo, kubvira kuMigdhori kusvikira kuSiene uye kusvikira kumuganhu weItiopiya.
11  Hapana tsoka yomunhu wepanyika ichazopfuura nomairi, kana tsoka yechipfuwo ichazopfuura nomairi, haizogarwi kwemakore makumi mana.
12  Ndichaita kuti nyika yeIjipiti ive dongo pakati penyika dzakaitwa matongo; uye maguta ayo achava matongo pakati pemaguta akaparadzwa kwemakore makumi mana; uye ndichaparadzira vaIjipiti pakati pemamwe marudzi, ndoita kuti vapararire munyika zhinji.”
13  “‘Nokuti zvanzi naChangamire Ishe Jehovha: “Panopera makore makumi mana ndichaunganidza vaIjipiti vachibva pakati pemarudzi avachange vakaparadzirwa kwaari,
14  ndichadzosa boka rakatapwa revaIjipiti; uye ndichavadzosa kunyika yePatrosi, kunyika yavakabva, uye vachava umambo hwakaderera ikoko.
15  Huchava hwakaderera kupfuura humwe umambo hwose, uye hahuzozvikwidziridzizve pamusoro pemamwe marudzi, uye ndichaita kuti vave vashoma kwazvo kuti varege kuzova nesimba pane mamwe marudzi.
16  Hahuzovizve chinhu chinovimbwa nacho neimba yaIsraeri, ichindiyeuchidza kukanganisa kwavo nokutendeukira kwavo kwavari. Vachaziva kuti ndini Changamire Ishe Jehovha.”’”
17  Zvino mugore rechimakumi maviri nemanomwe, mumwedzi wokutanga, pazuva rokutanga romwedzi wacho, shoko raJehovha rakauya kwandiri, richiti:
18  “Mwanakomana womunhu, Nebhukadrezari, mambo weBhabhironi, akaita kuti uto rake rehondo riite basa guru rokurwisa Tire. Misoro yose yakaitwa miparavara, uye mapfudzi ose akakwizwa akasvuuka. Asi hapana mubayiro webasa raakanga aita achirirwisa wakabva kuTire nokuda kwake iye neuto rake rehondo.
19  “Naizvozvo zvanzi naChangamire Ishe Jehovha, ‘Tarira ndichapa Nebhukadrezari mambo weBhabhironi nyika yeIjipiti, uye iye achatakura pfuma yayo, oitorera nechisimba zvinhu zvayo zvizhinji, oipamba kwazvo; uye zvichava mubayiro weuto rake rehondo.’
20  “‘Ndamupa nyika yeIjipiti kuti ive muripo webasa raakaita pakurirwisa, nokuti vakashandira ini,’ ndizvo zvinotaura Changamire Ishe Jehovha.
21  “Pazuva iroro ndichaita kuti nyanga imere nokuda kweimba yaIsraeri, ndichakupa nguva yokushama muromo wako uri pakati pavo; uye vachaziva kuti ndini Jehovha.”
40  Mugore rechimakumi maviri nemashanu rokutapwa kwedu, pakutanga kwegore racho, pazuva rechigumi romwedzi wacho, mugore rechigumi nemana pashure pokunge guta raparadzwa, pazuva iroro chairo ruoko rwaJehovha rwakava pamusoro pangu, akandiendesa kunzvimbo iyoyo.
2  Pane zvandakaratidzwa naMwari, akandiendesa kunyika yaIsraeri, akazondigadzika pagomo refu refu, paiva nechimwe chinhu chakanga chakaita sechivako cheguta kumaodzanyemba.
3  Akandiendesa ipapo, uye tarira! paiva nomumwe murume. Chitarisiko chake chakanga chakaita sechitarisiko chemhangura, muruoko rwake makanga muine tambo yomufurakisi, netsanga yokuyeresa, uye akanga akamira pagedhi.
4  Murume wacho akatanga kutaura neni achiti: “Mwanakomana womunhu, ona nemaziso ako, unzwe nenzeve dzako, uye uise mwoyo wako pane zvose zvandichakuratidza, nokuti waunzwa pano kuti ini ndikuratidze. Udza imba yaIsraeri zvinhu zvose zvauri kuona.”
5  Zvino tarira! kwaiva norusvingo rwaiva kunze kweimba rwaiipoteredza yose. Muruoko rwomurume wacho maiva netsanga yokuyeresa yaisvika makubhiti matanhatu, kubhiti rimwe chete rakaenzana nekubhiti rimwe chete noupamhi hwechanza. Akatanga kuyera kufara kwechinhu chacho chakavakwa, chikaita tsanga imwe chete; uye urefu hwacho, hukaita tsanga imwe chete.
6  Zvino akasvika pagedhi rakatarira kumabvazuva, akakwira nematanho aro. Akatanga kuyera chikumbaridzo chegedhi racho, kufara kwacho kukaita tsanga imwe chete, uye kufara kwechimwe chikumbaridzo chacho kukaita tsanga imwe chete.
7  Imba yomurindi yakanga yakareba tsanga imwe chete uye yakafara tsanga imwe chete, uye pakati pedzimba dzevarindi paiva nemakubhiti mashanu; uye chikumbaridzo chegedhi raiva parutivi rwevharanda regedhi raiva nechomukati chaiva tsanga imwe chete.
8  Akayera vharanda regedhi raiva nechomukati rikaita tsanga imwe chete.
9  Naizvozvo akayerawo vharanda regedhi, rikaita makubhiti masere; mbiru dzaro dzomumativi dzikaita makubhiti maviri; uye vharanda regedhi racho raiva nechomukati.
10  Dzimba dzevarindi dzegedhi raiva nechokumabvazuva dzaiva nhatu kurutivi rwuno uye nhatu kurutivi urwo. Dzose dziri nhatu dzakanga dzakaenzana uye mbiru dzomumativi dzakanga dzakaenzana, kurutivi rwuno nokurutivi urwo.
11  Akabva ayera kufara kwesuo repagedhi, kukaita makubhiti gumi; kureba kwegedhi racho kukaita makubhiti gumi nematatu.
12  Nharaunda yakanga yakakomberedzwa nekarusvingo yaiva pamberi pedzimba dzevarindi yaiva kubhiti rimwe chete, uye kwaiva nenharaunda yakanga yakakomberedzwa nekarusvingo yaisvika kubhiti rimwe chete kumativi acho ose. Imba yevarindi yaiva makubhiti matanhatu kurutivi rwuno uye makubhiti matanhatu kurutivi urwo.
13  Akayera gedhi kubvira padenga reimba imwe chete yevarindi kusvikira padenga reimwe yacho, zvikaita makubhiti makumi maviri nemashanu pakufara; suo rakanga rakatarirana nerimwe suo.
14  Akabva ayera mbiru dzomumativi dzaisvika makubhiti makumi matanhatu, pamwe chete nembiru dzomumativi dzechivanze chaiva mukati memagedhi kumativi ose.
15  Kubva pamberi pegedhi repaipindwa napo kusvikira pamberi pevharanda regedhi romukati paisvika makubhiti makumi mashanu.
16  Paiva nemahwindo aiva nemafuremu aienda achiita maduku edzimba dzevarindi neembiru dzadzo dzomumativi akatarira nechomukati megedhi kumativi ose, ndizvo zvakanga zvakaitawo mavharanda acho. Mahwindo acho akanga ari kumativi ose akatarira nechomukati, uye pambiru dzomumativi paiva nemifananidzo yemichindwe.
17  Akazondiendesa muchivanze chokunze, uye tarira! maiva nedzimba dzokudyira, nenzvimbo yakarongwa matombo yakagadzirirwa chivanze chacho kumativi ose. Panzvimbo yacho yakanga yakarongwa matombo paiva nedzimba dzokudyira makumi matatu.
18  Nzvimbo yacho yakanga yakarongwa matombo yaiva kurutivi rwemagedhi yakanga yakanyatsofanana nokureba kwemagedhi—iyo nzvimbo yakarongwa matombo yepasi.
19  Akayera kufara kwacho kubvira pamberi pegedhi repasi kusvikira pamberi pechivanze chomukati. Kunze kwacho kwaisvika makubhiti zana, kumabvazuva nokuchamhembe.
20  Chivanze chokunze chaiva negedhi rakanga rakatarira kuchamhembe. Akayera kureba kwacho nokufara kwacho.
21  Dzimba dzevarindi dzacho dzaiva nhatu kurutivi rwuno uye nhatu kurutivi urwo. Mbiru dzacho dzomumativi nevharanda racho zvakanga zvichienzanirana nokuyerwa kwegedhi rokutanga. Chakanga chakareba makubhiti makumi mashanu, uye chakanga chakafara makubhiti makumi maviri nemashanu.
22  Mahwindo acho nevharanda racho nemifananidzo yacho yemichindwe zvakanga zvakaenzana nezvegedhi rakatarira kumabvazuva. Vanhu vaikwira vachipinda machiri vachishandisa matanho manomwe, uye vharanda racho raiva kumberi kwawo.
23  Gedhi rechivanze chomukati rakanga rakatarirana negedhi raiva kuchamhembe; uye nerimwe raiva kumabvazuva. Akayera kubvira pagedhi kusvikira pane rimwe gedhi pakaita makubhiti zana.
24  Akazondiendesa kumaodzanyemba, uye tarira! paiva negedhi raiva kumaodzanyemba, akayera mbiru dzaro dzomumativi nevharanda raro nezviyero zvakafanana neizvi.
25  Iro nevharanda raro zvaiva nemahwindo kumativi ose, akafanana nemahwindo aya. Rakanga rakareba makubhiti makumi mashanu, uye rakafara makubhiti makumi maviri nemashanu.
26  Paiva nematanho manomwe okukwira nawo kwariri, uye vharanda raro raiva kumberi kwawo. Raiva nemifananidzo yemichindwe, mumwe chete kurutivi rwuno uye mumwe chete kurutivi urwo pambiru dzaro dzomumativi.
27  Chivanze chomukati chaiva negedhi nechokumaodzanyemba. Akayera kubvira pagedhi kusvikira pane rimwe gedhi nechokumaodzanyemba zvikaita makubhiti zana.
28  Akazondipinza muchivanze chomukati nepagedhi rokumaodzanyemba. Akayera gedhi rokumaodzanyemba nezviyero zvakafanana neizvi.
29  Dzimba dzevarindi dzechivanze chacho nembiru dzacho dzomumativi nevharanda racho zvakanga zvakaenzana neizvi. Icho nevharanda racho zvaiva nemahwindo kumativi ose. Chakanga chakareba makubhiti makumi mashanu, uye chakanga chakafara makubhiti makumi maviri nemashanu.
30  Kumativi ose kwaiva nemavharanda; akanga akareba makubhiti makumi maviri nemashanu, uye akanga akafara makubhiti mashanu.
31  Vharanda racho raiva kuchivanze chokunze, mifananidzo yemichindwe yaiva pambiru dzacho dzomumativi, uye pokukwira napo pacho paiva nematanho masere.
32  Akazondipinza muchivanze chomukati nenzira yokumabvazuva, akayera gedhi nezviyero zvakafanana neizvi.
33  Dzimba dzevarindi dzacho nembiru dzacho dzomumativi nevharanda racho zvakanga zvakaenzana neizvi, uye icho nevharanda racho zvaiva nemahwindo kumativi ose. Chakanga chakareba makubhiti makumi mashanu, uye chakanga chakafara makubhiti makumi maviri nemashanu.
34  Vharanda racho raiva nechokuchivanze chokunze, uye mifananidzo yemichindwe yaiva pambiru dzacho dzomumativi kurutivi rwuno nokurutivi urwo. Pokukwira napo pacho paiva nematanho masere.
35  Zvino akandiendesa kugedhi rokuchamhembe, akayera, nezviyero zvakafanana neizvi,
36  dzimba dzaro dzevarindi, mbiru dzaro dzomumativi nevharanda raro. Raiva nemahwindo kumativi aro ose. Rakanga rakareba makubhiti makumi mashanu, uye rakanga rakafara makubhiti makumi maviri nemashanu.
37  Mbiru dzaro dzomumativi dzaiva kuchivanze chokunze, uye mifananidzo yemichindwe yaiva kurutivi rwuno nokurutivi urwo. Pokukwira napo paro paiva nematanho masere.
38  Imba yokudyira nesuo rayo zvakanga zviri pedyo nembiru dzomumativi dzemagedhi. Ipapo ndipo pavaisukira chinopiwa chinopiswa chakakwana.
39  Pavharanda regedhi paiva nematafura maviri kurutivi rwuno nematafura maviri kurutivi urwo, okuurayira pamusoro pawo chinopiwa chinopiswa chakakwana nechinopiwa chechivi nechinopiwa chemhosva.
40  Kurutivi rwokunze, kana munhu achikwira kusuo regedhi rokuchamhembe, kwaiva nematafura maviri. Uye kune rumwe rutivi rwevharanda regedhi racho kwaiva nematafura maviri.
41  Kwaiva nematafura mana nechokuno uye matafura mana nechouko parutivi rwegedhi—matafura masere, pavaiurayira.
42  Matafura mana echinopiwa chinopiswa chakakwana aiva ematombo akavezwa. Akanga akareba kubhiti rimwe nehafu, akafara kubhiti rimwe nehafu, uye akakwirira kubhiti rimwe chete. Vaiisawo pamusoro pawo zvokushandisa zvavaiurayisa chinopiwa chinopiswa chakakwana nechibayiro.
43  Huva dzokugadzikira zvinhu dzaiva noupamhi hwechanza, dzakanga dzakanyatsonamatidzwa mukati, kumativi ose; uye vaiisa nyama yechipo chinopiwa pamatafura acho.
44  Nechokunze kwegedhi romukati kwaiva nedzimba dzokudyira dzevaimbi, muchivanze chomukati, chaiva kurutivi rwegedhi rokuchamhembe. Rutivi rwadzo rwokumberi rwakanga rwakatarira nechokumaodzanyemba. Kwaiva neimwe yaiva kurutivi rwegedhi rokumabvazuva. Kumberi kwacho kwakanga kwakatarira kuchamhembe.
45  Zvino akati kwandiri: “Imba yokudyira iyi, yakatarira kumaodzanyemba ndeyevapristi vanotarisira zvavanosungirwa kuti vaite paimba yacho.
46  Imba yokudyira yakatarira kuchamhembe ndeyevapristi vanotarisira zvavanosungirwa kuita paatari. Ivo ndivo vanakomana vaZadhoki, vanobva kuvanakomana vaRevhi, vanoswedera pedyo naJehovha kuti vamushumire.”
47  Zvino akayera chivanze chomukati. Chakanga chakareba makubhiti zana, chakafara makubhiti zana, chiine mativi mana akaenzana. Atari yakanga iri pamberi peimba yacho.
48  Akandipinza muvharanda reimba yacho, akayera mbiru imwe neimwe yokurutivi yevharanda racho, dzikaita makubhiti mashanu kurutivi rwuno uye makubhiti mashanu kurutivi urwo. Gedhi racho rakanga rakafara makubhiti matatu kurutivi rwuno uye makubhiti matatu kurutivi urwo.
49  Vharanda racho rakanga rakareba makubhiti makumi maviri, uye rakanga rakafara makubhiti gumi nerimwe chete. Vaikwira kwariri vachishandisa matanho. Pedyo nematanda omumativi paiva nembiru, imwe nechokuno uye imwe nechokoko.
39  “Zvino iwe, haiwa mwanakomana womunhu, profitira Gogi, uti, ‘Zvanzi naChangamire Ishe Jehovha: “Tarira ndichakurwisa, haiwa iwe Gogi, iwe jinda guru raMesheki naTubhari.
2  Ndichakutendeudza ndokutungamirira, ndoita kuti uuye uchibva kumativi ari kure kwazvo okuchamhembe, ndokuunza pamakomo aIsraeri.
3  Ndicharova uta hwako kuti hubve muruoko rwako rworuboshwe, uye ndichaita kuti miseve yako iwire pasi ichibva muruoko rwako rworudyi.
4  Uchafira pamakomo aIsraeri, iwe nemapoka ako ose nemarudzi auchange uinawo. Ndichaita kuti uve zvokudya zveshiri dzinodya nyama, shiri dzine mapapiro emarudzi ose, nezvikara.”’
5  “‘Uchafira musango, nokuti ini ndazvitaura,’ ndizvo zvinotaura Changamire Ishe Jehovha.
6  “‘Ndichatuma moto pamusoro paMagogi nepamusoro pevaya vanogara muzvitsuwa vakachengeteka; uye vanhu vachaziva kuti ndini Jehovha.
7  Ndichaita kuti zita rangu dzvene rizivikanwe pakati pevanhu vangu vaIsraeri, handichazobvumirizve kuti zita rangu dzvene risvibiswe; uye marudzi achaziva kuti ndini Jehovha, iye Mutsvene pakati paIsraeri.’
8  “‘Tarira! Zvichauya uye zvichaitika,’ ndizvo zvinotaura Changamire Ishe Jehovha. ‘Iri ndiro zuva randakataura nezvaro.
9  Vagari vomumaguta aIsraeri vachaenda, vopisa uye vobatidza moto vachishandisa zvombo nenhoo duku nenhoo huru,—nouta nemiseve netsvimbo nemapfumo marefu; uye vachazvibatidzisa moto kwemakore manomwe.
10  Havazotakuri huni kubva kusango, kana kutsvaka huni mumasango, nokuti vachabatidza moto vachishandisa zvombo.’ “‘Vachatora zvinhu nechisimba kune vaya vaivatorera nechisimba, vopamba vaya vaivapamba,’ ndizvo zvinotaura Changamire Ishe Jehovha.
11  “‘Zvino pazuva iroro ndichapa Gogi nzvimbo ipapo, nzvimbo yemakuva pakati paIsraeri, mupata wevaya vanopfuura nomauri kumabvazuva kwegungwa, uye iwo uchadzivisa vaya vanopfuura nomauri. Vachaviga Gogi neboka rake rose revanhu ikoko, uye vachautumidza kuti Mupata Weboka raGogi.
12  Vaya veimba yaIsraeri vachavaviga kuti vachenese nyika, kwemwedzi minomwe.
13  Vanhu vose vomunyika vachaita basa rokuviga, ichava nyaya yakakurumbira kwavari pazuva randichaita kuti ndikudzwe,’ ndizvo zvinotaura Changamire Ishe Jehovha.
14  “‘Vachatsaura varume vacharamba vachiita basa, vachapfuura nomunyika yacho, vachiviga, vari pamwe chete nevaya vanopfuura nomairi, vaya vachasara panyika, kuti vaichenese. Vacharamba vachitsvaka kusvikira mwedzi minomwe yapera.
15  Vaya vanopfuura nomairi vachapfuura nomunyika yacho, uye kana munhu akaona pfupa romunhu achagadzirawo chiratidzo pedyo naro, kusvikira vaya vanoita basa rokuviga variviga muMupata Weboka raGogi.
16  Zita reguta racho richanziwo Hamona. Ivo vachachenesa nyika yacho.’
17  “Zvino iwe, haiwa mwanakomana womunhu, zvanzi naChangamire Ishe Jehovha, ‘Iti kushiri dzine mapapiro emarudzi ose nokuzvikara zvose: “Unganai, muuye. Unganai kumativi ose pachibayiro changu, chandiri kukubayirai, icho chibayiro chikuru pamakomo aIsraeri. Muchadya nyama, monwa ropa.
18  Muchadya nyama yevane simba, muchanwa ropa remachinda epanyika, makondohwe, makwayana makono nenhongo, nzombe duku, mhuru dzakakora dzokuBhashani dzose zvadzo.
19  Muchadya mafuta kusvikira maguta uye muchanwa ropa kusvikira madhakwa, pachibayiro changu chandichakubayirai.”’
20  “‘Muchaguta patafura yangu nemabhiza nevatyairi vengoro, vanhu vane simba nevarwi vemarudzi ose,’ ndizvo zvinotaura Changamire Ishe Jehovha.
21  “‘Ndichaisa kukudzwa kwangu pakati pemarudzi; uye marudzi ose achaona kutonga kwangu kwandakaita uye ruoko rwangu rwandakaisa pakati pawo.
22  Vaya veimba yaIsraeri vachaziva kuti ndini Jehovha Mwari wavo kubvira pazuva iroro zvichienda mberi.
23  Marudzi achaziva kuti yaiva mhosva yokukanganisa kwavo yakaita kuti ivo, imba yaIsraeri, vatapwe, nokuti vakava vasina kutendeka kwandiri, zvokuti ndakavavanzira chiso changu, ndikavaisa mumaoko emhandu dzavo, uye vakaramba vachiurayiwa nebakatwa, vose zvavo.
24  Ndakavaitira zvinoenderana nokusachena kwavo uye zvinoenderana nokutadza kwavo, uye ndakaramba ndichivavanzira chiso changu.’
25  “Naizvozvo zvanzi naChangamire Ishe Jehovha, ‘Zvino ndipo pandichadzosa vakatapwa vaJakobho ndonzwira ngoni imba yose yaIsraeri; uye ndicharatidza kuzvipira kwakazara nokuda kwezita rangu dzvene.
26  Vachange vanyadziswa nokusatendeka kwavo kwose kwavakandiitira, pavachagara panyika yavo vakachengeteka, pasina angavadederesa.
27  Pandinovadzosa vachibva kune mamwe marudzi ndovaunganidza vachibva kunyika dzevavengi vavo, ndichazvitsvenesawo pakati pavo, marudzi mazhinji achizviona.’
28  “‘Vachaziva kuti ndini Jehovha Mwari wavo, pandichaita kuti vatapwe nemamwe marudzi ndovaunganidza panyika yavo, zvokuti hapana kana nomumwe wavo wandinozosiya kuti asarezve ikoko.
29  Handizovavanzirizve chiso changu, nokuti ndichadurura mudzimu wangu paimba yaIsraeri,’ ndizvo zvinotaura Changamire Ishe Jehovha.”
19  “Zvino iwe imba rwiyo rwemariro pamusoro pemachinda aIsraeri,
2  uti, ‘Amai vako vaiva chii? Vaiva shumba hadzi yaiva pakati pedzimwe shumba. Yairara pakati pevana veshumba vane zenze. Yairera vana vayo.
3  “‘Zvishoma nezvishoma yakarera mumwe wevana vayo kusvikira akura. Akava mwana weshumba ane zenze, akadzidza kubvambura mhuka dzaibatwa. Akaparadzawo munhu wepanyika.
4  Marudzi akaramba achinzwa nezvake. Iye akabatwa mugomba rawo, iwo akamuendesa kunyika yeIjipiti achishandisa zvokukochekera nazvo.
5  “‘Payakaona kuti yakanga yamirira uye tariro yayo yakanga yaparara, yakabva yatora mumwe wevana vayo. Yakaita kuti ave mwana weshumba ava nezenze.
6  Iye akatanga kufamba-famba pakati pedzimwe shumba. Akava mwana weshumba ane zenze. Zvishoma nezvishoma akadzidza kubvambura mhuka dzaibatwa. Akaparadzawo munhu wepanyika.
7  Akaziva shongwe dzake dzaaigara, akaparadzawo maguta avo, zvokuti nyika yakaitwa dongo uye iye akaizadza nokudzvova kwake.
8  Zvino marudzi aiva kumativi ose aibva mumatunhu akatanga kugadzirira kuti arwe naye, akatambanudza mambure awo pamusoro pake. Iye akabatwa mugomba rawo.
9  Iwo akazomuisa muchizarira achishandisa zvokukochekera nazvo, akaenda naye kuna mambo weBhabhironi. Akaenda naye achishandisa mambure okuvhimisa, kuti inzwi rake rirege kunzwikazve pamakomo aIsraeri.
10  “‘Amai vako vakanga vakafanana nomuzambiringa uri muropa rako, wakadyarwa pedyo nemvura. Wakabereka zvibereko, ukava nemapazi mazhinji nokuti mvura yakanga yakawanda.
11  Iwo akava matanda avo akasimba, okugadzirisa tsvimbo dzoumambo dzevatongi. Zvishoma nezvishoma wakareba pakati pemamwe mapazi, uye wakaoneka nokuda kwokureba kwawo, nokuti mashizha awo akanga ari mazhinji.
12  Asi vakazodzurwa nehasha. Vakakandwa pasi, uye kwakava nemhepo yokumabvazuva yakaomesa michero yavo. Danda ravo rakasimba rakatyorwa rikaoma. Moto wakariparadza.
13  Zvino vakadyarwa murenje, munyika isina mvura uye ine nyota.
14  Moto wakabuda padanda ravo. Wakaparadza nhungirwa dzavo, michero yavo, uye hapana kuva nedanda rakasimba pavari, hapana kuva netsvimbo yokutonga nayo. “‘Irworwo ndirwo rwiyo rwemariro, uye ruchava rwiyo rwemariro.’”
24  Zvino Shoko raJehovha rakaramba richiuya kwandiri mugore rechipfumbamwe, mumwedzi wechigumi, pazuva rechigumi romwedzi wacho, richiti:
2  “Mwanakomana womunhu, nyora zita rezuva racho, rezuva iroro chairo. Mambo weBhabhironi azvikanda kuzorwa neJerusarema pazuva iroro chairo.
3  Taura chirevo chinotaura nezveimba inopandukira, uti pamusoro pavo, “‘Zvanzi naChangamire Ishe Jehovha: “Gadzai gate; rigadzei, mudirewo mvura mariri.
4  Isai nhindi mukati maro, nhindi dzose dzakanaka, chidya nepfudzi; rizadzei nemapfupa akanaka kwazvo.
5  Torai gwai rakanaka kwazvo, uyewo rongai matanda akatenderera ari pasi paro. Bikai nhindi dzaro, uyewo bikai mapfupa ari mukati maro.”’”
6  “Naizvozvo zvanzi naChangamire Ishe Jehovha, ‘Rine nhamo guta rine mabasa okuteura ropa, iro gate, rine ngura mukati maro, iyo ngura isina kubviswa mariri! Budisai nhindi dzaro, imwe neimwe; hapana mujenya unofanira kukandwa pamusoro paro.
7  Nokuti ropa raro rava mukati maro chaimo. Rakariisa pamusoro poruware, panopenya. Harina kuridururira pasi, kuti ririfukidze neguruva.
8  Kuti ndimutse hasha dzangu kuti nditsive, ndaisa ropa raro pamusoro poruware, panopenya, kuti rirege kufukidzwa.’
9  “Naizvozvo zvanzi naChangamire Ishe Jehovha, ‘Rine nhamo guta rine mabasa okuteura ropa! Ini ndichaitawo kuti murwi wacho uve mukuru.
10  Wanza matanda. Pfutidza moto. Nyatsobika nyama yacho. Durura muto, uye rega mapfupa apise kwazvo.
11  Rimise pamazimbe risina chinhu kuti ripise; uye mhangura yaro ngaipise, kusachena kwaro kunyungudutswe mukati maro. Ngura yaro ngaitsve.
12  Zvinonetsa! Rakanetesa munhu, asi ngura yaro yakawanda kwazvo haibvi mukati maro. Riise mumoto nengura yaro!’
13  “‘Mukusachena kwako maiva nokusazvibata. Ndaitofanira kukuchenesa nokuda kwaizvozvo, asi hauna kuchena pakusachena kwako. Hauzochenizve kusvikira ndaita kuti hasha dzangu kwauri dziderere.
14  Ini Jehovha, ndazvitaura. Zvichauya, uye ndichazviita. Handizoregi, uye handizonzwi urombo kana kuzvidemba. Vachakutonga zvinoenderana nenzira dzako uye zvinoenderana nezvawakaita,’ ndizvo zvinotaura Changamire Ishe Jehovha.”
15  Zvino shoko raJehovha rakaramba richiuya kwandiri, richiti:
16  “Mwanakomana womunhu, tarira ndichakutorera chinhu chinodiwa nemaziso ako ndichishandisa denda, haufaniri kuzvirova chipfuva, haufaniri kuchema uye misodzi yako haifaniri kubuda.
17  Gomera usingabudisi mashoko. Usachema vakafa. Sunga chishongo chako chomumusoro, upfeke hwashu dzako mutsoka dzako. Usafukidza usopo, uye usadya zvokudya zvevanhu.”
18  Zvino ndakataura nevanhu ari mangwanani, mudzimai wangu akazofa manheru. Naizvozvo mangwanani ndakaita sezvandakanga ndarayirwa chaizvo.
19  Zvino vanhu vakaramba vachiti kwandiri: “Haungatiudziwo here kuti zvinhu izvi zvauri kuita zvinorevei kwatiri?”
20  Ndakabva ndati kwavari: “Shoko raJehovha rakauya kwandiri, richiti,
21  ‘Iti kuimba yaIsraeri: “Zvanzi naChangamire Ishe Jehovha, ‘Tarirai ndichasvibisa nzvimbo yangu tsvene, iro simba renyu ramunodada naro, icho chinhu chinodiwa nemaziso enyu nechinhu chinonzwirwa tsitsi nemweya yenyu, uye vanakomana venyu nevanasikana venyu vamakasiya—vachaurayiwa nebakatwa.
22  Muchaita sezvandaita chaizvo. Hamuzofukidzi usopo, uye hamuzodyi zvokudya zvevanhu.
23  Zvishongo zvenyu zvomumusoro zvichange zviri mumisoro yenyu, uye hwashu dzenyu dzichange dziri mutsoka dzenyu. Hamuzozvirovi uyewo hamuzochemi, muchaorera mukukanganisa kwenyu, uye mumwe nomumwe achagomera kune mumwe.
24  Ezekieri ava chiratidzo chenyu. Muchaita maererano nezvose zvaaita. Pazvinouya, muchazivawo kuti ndini Changamire Ishe Jehovha.’”’”
25  “Zvino iwe, haiwa mwanakomana womunhu, hazvizoitiki here pazuva randichavatorera nhare yavo, icho chinhu chakanaka chinoita kuti vapembere nomufaro, chinhu chinodiwa nemaziso avo uye chinodiwa nemweya yavo, ivo vanakomana vavo nevanasikana vavo, kuti
26  pazuva iroro munhu anopukunyuka achauya kwauri kuti aite kuti nzeve dzinzwe here?
27  Pazuva iroro muromo wako uchashamira anopukunyuka, iwe uchataura, hauzovizve mbeveve; uye uchava chiratidzo kwavari, uye vachaziva kuti ndini Jehovha.”
43  Zvino akandiendesa kugedhi, iro gedhi rakatarira nechokumabvazuva.
2  Uye tarira! kubwinya kwaMwari waIsraeri kwakanga kuchibva nechokumabvazuva, inzwi rake rakanga rakaita sokutinhira kwemvura zhinji; uye nyika yakavhenekerwa nokubwinya kwake.
3  Zvakanga zvakaita sezviya zvandakanga ndamboratidzwa, zvandakanga ndamboratidzwa pandakauya kuzoparadza guta; uye paiva nezvandakaona zvakanga zvakaita sezviya zvandakaona pedyo norwizi rwaKebhari, uye ini ndakawira pasi nechiso changu.
4  Zvino kubwinya kwaJehovha kwakapinda muImba nenzira yokugedhi rakanga rakatarira nechokumabvazuva.
5  Mudzimu wakandisimudza, ukandipinza muchivanze chomukati, uye tarira! Imba yacho yakanga yazara nokubwinya kwaJehovha.
6  Zvino ndakatanga kunzwa mumwe munhu achitaura neni ari muImba yacho, uye murume uya akanga amira pedyo neni.
7  Iye akati kwandiri: “Mwanakomana womunhu, iyi ndiyo nzvimbo yechigaro changu choumambo nenzvimbo yetsoka dzangu, pandichagara pakati pevanakomana vaIsraeri nokusingagumi; uye imba yaIsraeri haizosvibisizve zita rangu dzvene, ivo uye madzimambo avo, nokufeva kwavo uye nezvitunha zvemadzimambo avo paanofa,
8  nokuisa chikumbaridzo chavo pamwe chete nechikumbaridzo changu negwatidziro ravo pedyo negwatidziro rangu, pakati pangu navo paine madziro. Vakasvibisa zita rangu dzvene nezvinhu zvavo zvinosemesa zvavakaita, zvokuti ndakavaparadza ndakatsamwa.
9  Zvino ngavabvise ufeve hwavo nezvitunha zvemadzimambo avo vazviise kure neni, uye ini ndichagara pakati pavo nokusingagumi.
10  “Zvino iwe, haiwa mwanakomana womunhu, udza imba yaIsraeri nezveImba yacho, kuti vanyadziswe nokuda kwokukanganisa kwavo, uye ngavayere mavakirwo ayo.
11  Kana vakanyara nokuda kwezvose zvavakaita, uvazivise uye unyore purani yeImba yacho vachizviona, nokurongwa kwayo nemokubuda namo mayo nemokupinda namo mayo, nepurani dzayo dzose nokurondedzerwa kwayo kwose, nepurani dzayo dzose nemitemo yayo yose, kuti vachengete purani yayo yose nokurondedzerwa kwayo kwose, uye kuti vazviite.
12  Uyu ndiwo mutemo weImba yacho. Pamusoro pegomo, nharaunda yayo yose yakaipoteredza chinhu chitsvenetsvene. Tarira! Uyu ndiwo mutemo weImba yacho.
13  “Uku ndiko kuyerwa kweatari mumakubhiti, kubhiti rimwe chete rakareba kubhiti rimwe chete noupamhi hwechanza. Pasi payo ikubhiti rimwe chete. Kufara kwayo ikubhiti rimwe chete. Mukombero wayo uri pamusoro pomuromo wayo kupoterera, wakafara sezvinoita minwe kana yatambanudzwa. Izvi ndizvo zvakaita pasi peatari.
14  Kubvira pasi pauriri kusvikira parukuva rwepasi rwakapoterera pane makubhiti maviri, kufara kwacho ikubhiti rimwe chete. Kubvira parukuva ruduku rwakapoterera kusvikira parukuva rukuru rwakapoterera pane makubhiti mana, uye kufara kwarwo ikubhiti rimwe chete.
15  Choto cheatari makubhiti mana, uye kubva pachoto cheatari zvichikwira kumusoro pane nyanga ina.
16  Choto cheatari chakareba makubhiti gumi nemaviri, chakafara makubhiti gumi nemaviri, mativi acho mana akaenzana.
17  Rukuva rwakapoterera rwakareba makubhiti gumi nemana, rwakafara makubhiti gumi nemana, kumativi arwo mana; uye mukombero wakaipoterera ihafu yekubhiti, uye pasi payo ikubhiti rimwe chete kupoterera. “Matanho ayo akatarira kumabvazuva.”
18  Zvino iye akati kwandiri: “Mwanakomana womunhu, zvanzi naChangamire Ishe Jehovha, ‘Iyi ndiyo mirau yeatari pazuva rainogadzirwa, kuti mupe zvinopiwa zvinopiswa zvakakwana pamusoro payo uye kuti musase ropa pamusoro payo.’
19  “‘Unofanira kupa vapristi vevaRevhi, vevana vaZadhoki, vaya vanoswedera kwandiri,’ ndizvo zvinotaura Changamire Ishe Jehovha, ‘nzombe duku, mukono unobva paboka kuti uve chinopiwa chechivi, kuti vandishumire.
20  Unofanira kutora rimwe ropa rayo, woriisa pamusoro penyanga dzayo ina nepamakona ayo mana orukuva rwakapoterera nepamusoro pomukombero wakapoterera, woinatsa pachivi, woiyananisira.
21  Unofanira kutora nzombe duku, icho chinopiwa chechivi, uye mumwe munhu anofanira kuipisira munzvimbo yakatarwa yeImba yacho, kunze kwenzvimbo tsvene.
22  Pazuva rechipiri uchaswededza gotora rembudzi, rakanaka, kuti rive chinopiwa chechivi; uye vanofanira kunatsa atari yacho pachivi sokuinatsa kwavakaita pachivi vachishandisa nzombe duku.’
23  “‘Kana wapedza kuinatsa pachivi uchaswededza nzombe duku, mwana wemombe mukono unobva paboka remombe, wakanaka, negondohwe rinobva paboka remakwai, rakanaka.
24  Unofanira kuzviswededza pamberi paJehovha, uye vapristi vachamwaya munyu pamusoro pazvo vozvipa kuti zvive chinopiwa chinopiswa chakakwana kuna Jehovha.
25  Uchapa nhongo kuti ive chinopiwa chechivi chezuva racho kwemazuva manomwe; uye nzombe duku, mwana wemombe mukono unobva paboka remombe, negondohwe rinobva paboka remakwai, zvakakwana, vachazvipa.
26  Vachayananisira atari kwemazuva manomwe, uye vanofanira kuichenesa, voitsaurira.
27  Vachapedza mazuva acho. Zvino pazuva rechisere, kubvira ipapo vapristi vachapa chinopiwa chinopiswa chakakwana chenyu imi nezvibayiro zvenyu zvokugoverana pamusoro peatari; uye ndichakufarirai,’ ndizvo zvinotaura Changamire Ishe Jehovha.”
44  Zvino akandidzosa nenzira yokugedhi rokunzvimbo tsvene, riya rokunze rakatarira kumabvazuva, uye rakanga rakavharwa.
2  Jehovha akabva ati kwandiri: “Gedhi iri richaramba rakavharwa. Harizovhurwi, hapana munhuwo zvake achapinda nepariri; nokuti Jehovha pachake, iye Mwari waIsraeri, apinda nepariri, uye rinofanira kuramba rakavharwa.
3  Zvisinei, jinda racho—richagara pagedhi racho riri jinda, kuti ridye zvokudya pamberi paJehovha. Richapinda nenzira yepavharanda regedhi, uye richabuda nenzira iyoyo.”
4  Zvino akaenda neni nenzira yokugedhi rokuchamhembe pamberi peImba yacho, kuti ndione, uye tarira! kubwinya kwaJehovha kwakanga kwakazadza imba yaJehovha. Uye ini ndakawira pasi nechiso changu.
5  Jehovha akabva ati kwandiri: “Mwanakomana womunhu, isa mwoyo wako uone nemaziso ako, unzwe nenzeve dzako zvose zvandiri kutaura newe pamusoro pemirau yose yeimba yaJehovha nepamusoro pemitemo yayo yose, uise mwoyo wako panopindwa napo muImba yacho pamwe chete nepokubuda napo pose penzvimbo tsvene.
6  Uti kuna Kupanduka, iyo imba yaIsraeri, ‘Zvanzi naChangamire Ishe Jehovha: “Zvakwana, nokuda kwezvinhu zvenyu zvose zvinosemesa, haiwa imi imba yaIsraeri,
7  pamunouya nevokune imwe nyika vane mwoyo isina kudzingiswa uye vane nyama isina kudzingiswa, kuti vave munzvimbo yangu tsvene kuti vaisvibise, iyo imba yangu; pamunouya nezvokudya zvangu, mafuta neropa, ivo vachingoputsa sungano yangu nokuda kwezvinhu zvenyu zvose zvinosemesa.
8  Hamuna kuva nehanya nezvamunosungirwa kuti muitire zvinhu zvangu zvitsvene, uyewo hamuna kugadza vamwe kuti vave vatarisiri vezvavanosungirwa kuti vaite munzvimbo yangu tsvene.”’
9  “‘Zvanzi naChangamire Ishe Jehovha: “Hakuna wokune imwe nyika, ane mwoyo usina kudzingiswa uye ane nyama isina kudzingiswa, angapinda munzvimbo yangu tsvene, iye wokune imwe nyika chero upi zvake ari pakati pevanakomana vaIsraeri.”’
10  “‘Asi kana vari vaRevhi vakaenda kure neni, Israeri paakatsauka achibva kwandiri, ivo vakatsauka vachitevera zvidhori zvavo zvinosemesa sendove, vachavawo nemhosva yokukanganisa kwavo.
11  Vachava vashumiri munzvimbo dzokutarisira magedhi eImba yacho nevashumiri paImba yacho munzvimbo yangu tsvene. Ivo vachauraya chinopiwa chinopiswa chakakwana nechibayiro chinopiwa nevanhu, uye ivo vachamira pamberi pavo kuti vavashumire.
12  Zvavakaramba vachivashumira pamberi pezvidhori zvavo zvinosemesa sendove, vakava chinhu chinogumbura chakakonzera kukanganisa kuimba yaIsraeri, ndokusaka ini ndakavasimudzirawo ruoko rwangu,’ ndizvo zvinotaura Changamire Ishe Jehovha, ‘uye ivo vanofanira kuva nemhosva yokukanganisa kwavo.
13  Havazoswederi kwandiri kuti vave vapristi vangu kana kuswedera kuzvinhu zvangu zvitsvene chero zvipi zvazvo, kuzvinhu zvitsvenetsvene, uye vanofanira kunyadziswa nezvinhu zvavo zvinosemesa zvavakaita.
14  Ndichaita kuti vave vatarisiri vezvavanosungirwa kuti vaitire Imba yacho, zvine chokuita nebasa rayo rose nezvose zvinofanira kuitwa mairi.’
15  “‘Zvino vapristi vevaRevhi, ivo vanakomana vaZadhoki, vaitarisira zvavaisungirwa kuti vaitire nzvimbo yangu tsvene vanakomana vaIsraeri pavakatsauka vachibva kwandiri, ivo vachaswedera kwandiri kuti vandishumire, uye vanofanira kumira pamberi pangu kuti vauye nemafuta neropa,’ ndizvo zvinotaura Changamire Ishe Jehovha.
16  ‘Ndivo vachapinda munzvimbo yangu tsvene, ndivo vachaswedera pedyo netafura yangu kuti vandishumire, uye vachatarisira zvavanosungirwa kuti vandiitire.
17  “‘Zvino pavanopinda pamagedhi echivanze chomukati, vanofanira kupfeka nguo dzerineni, uye hapana mvere dzemakwai dzinofanira kuva pavari pavanoshumira vari pamagedhi echivanze chomukati uye vari mukati.
18  Mumusoro mavo munofanira kuva nezvishongo zvomusoro zverineni, uye muhudyu mavo munofanira kuva nezvikabudura zverineni. Havafaniri kuzvisunga nezvinhu zvinoita kuti vabude ziya.
19  Pavanobuda vachienda kuchivanze chokunze, iko kuchivanze chokunze kunenge kuine vanhu, vanofanira kupfekenura nguo dzavo dzavanenge vachishumira nadzo, vadziise mudzimba tsvene dzokudyira, vopfeka dzimwe nguo, kuti varege kuita kuti vanhu vave vatsvene nenguo dzavo.
20  Havafaniri kuveura misoro yavo, uye havafaniri kurega bvudzi remisoro yavo richirembera. Vanotofanira kudimburira bvudzi remisoro yavo.
21  Mupristi chero upi zvake haafaniri kunwa waini paanouya muchivanze chomukati.
22  Havafaniri kuwana chirikadzi kana mukadzi akarambwa kuti vave madzimai avo, asi vangawana mhandara pavana veimba yaIsraeri kana kuti chirikadzi inenge iri chirikadzi yomupristi.’
23  “‘Vanofanira kurayiridza vanhu vangu musiyano wechinhu chitsvene nechinhu chakasviba; uye vanofanira kuita kuti vazive musiyano wechinhu chisina kuchena nechakachena.
24  Kana pakava nemhosva ivo vanofanira kumira kuti vatonge; vanofanira kuitonga maererano nezvandakatonga. Vanofanira kuchengeta mitemo yangu nemirau yangu yemwaka yemitambo, uye vanofanira kutsvenesa masabata angu.
25  Haafaniri kupinda mune munhu akafa kuti azvisvibise, asi vangazvisvibisa havo nokuda kwababa kana nokuda kwaamai kana nokuda kwomwanakomana kana nokuda kwomwanasikana kana nokuda kwomukoma kana nokuda kwehanzvadzi isati yava nomurume.
26  Pashure pokunge anatswa, vanofanira kumuverengera mazuva manomwe.
27  Pazuva raanopinda munzvimbo tsvene, muchivanze chomukati, kuti ashumire munzvimbo tsvene, anofanira kuuya nechinopiwa chake chechivi,’ ndizvo zvinotaura Changamire Ishe Jehovha.
28  “‘Izvi ndizvo zvinofanira kuva nhaka yavo: Ini ndini nhaka yavo. Hamufaniri kuvapa pfuma pakati paIsraeri: Ini ndini pfuma yavo.
29  Ivo ndivo vachadya chinopiwa chezviyo nechinopiwa chechivi nechinopiwa chemhosva. Chinhu chose chakatsaurwa pakati paIsraeri—chichava chavo.
30  Zvokutanga zvezvibereko zvose zvinotanga kuibva zvezvinhu zvose nomupiro wechinhu chose pamipiro yenyu yose—zvichava zvevapristi; uye munofanira kupa vapristi upfu husina kutsetseka hwezvibereko zvenyu zvokutanga, kuti muite kuti chikomborero chive paimba yenyu.
31  Vapristi havafaniri kudya mutumbi wechinhu chakafa choga kana chisikwa chakabvamburwa-bvamburwa pazvisikwa zvinobhururuka kana pamhuka.’
47  Zvino akazondidzosa kusuo reImba yacho, uye tarira! mvura yakanga ichibuda pasi pechikumbaridzo cheImba yacho nechokumabvazuva, nokuti Imba yacho yakanga yakatarira kumabvazuva. Mvura yacho yakanga ichidzika ichibva nechepasi, ichibva kurudyi rweImba yacho, kumaodzanyemba kweatari.
2  Akazondibudisa nenzira yokugedhi rokuchamhembe, akapota neni nenzira yokunze inoenda kugedhi rokunze rakatarira nechokumabvazuva, uye tarira! mvura yakanga ichiyerera ichibva kurutivi rwokurudyi.
3  Murume wacho paakaenda nechokumabvazuva aine tambo yokuyeresa muruoko rwake, akayerawo makubhiti chiuru, akaita kuti ndiyambuke nomumvura, mvura yaisvika muzviziso zvemakumbo.
4  Akayerazve makubhiti chiuru, akabva aita kuti ndiyambuke nomumvura macho, mvura yaisvika mumabvi. Akayerazve makubhiti chiuru, akabva aita kuti ndiyambuke—mvura yaisvika muhudyu.
5  Akayerazve makubhiti chiuru. Rwakanga rwava rukova rwandaisakwanisa kuyambuka, nokuti mvura yakanga yakwirira, mvura yaitoda kuti uite zvokushambira, rwava rukova rwaisayambukika.
6  Zvino akati kwandiri: “Haiwa iwe mwanakomana womunhu, waona izvi here?” Akabva aita kuti ndifambe, akaita kuti ndidzokere kumahombekombe orukova rwacho.
7  Pandakadzokera, ndakaona kumahombekombe kworukova rwacho kuine miti mizhinji kwazvo, kurutivi rwuno nokurutivi urwo.
8  Akati kwandiri: “Mvura iyi iri kuenda kunzvimbo iri kumabvazuva uye ichayerera nomuArabha. Iyo ichasvika kugungwa. Painodirwa mugungwa, mvura yaro ichabva yaporeswawo.
9  Mweya yose mipenyu inofamba yakawanda, iri munzvimbo dzose dzichasvika rukova urwu rwakakura zvakapetwa nekaviri, ichawana upenyu. Kuchava nehove zhinji kwazvo, nokuti ndiko kuchasvika mvura iyi, uye mvura yomugungwa ichaporeswa, uye zvinhu zvose zviri munzvimbo ichasvika rukova rwacho zvichava zvipenyu.
10  “Zvino vabati vehove vachamira murutivi marwo kubvira kuEni-gedhi kusvikira kuEni-egraimu. Pachava nenzvimbo yokuomesera mambure okukukudzisa. Hove dzacho dzichavapo maererano nemarudzi adzo, sehove dzomuGungwa Guru, zhinji kwazvo.
11  “Kune nzvimbo dzaro dzine machakwi nenzvimbo dzaro dzine matope, uye hadzizoporeswi. Dzicharegwa kuti dzive munyu.
12  “Mumativi orukova rwacho, mumahombekombe arwo kurutivi rwuno nokurutivi urwo, muchamera miti yemarudzi ose inodyiwa. Mashizha ayo haazosvavi, uye zvibereko zvayo hazvizoperi. Ichabereka michero mitsva mumwedzi yayo, nokuti mvura yayo—inobva munzvimbo tsvene. Zvibereko zvayo zvichava zvokudya uye mashizha ayo achava okuporesa nawo.”
13  Zvanzi naChangamire Ishe Jehovha: “Iyi ndiyo nharaunda yamuchazvipa kuti ive nhaka, kuti ive nyika yemadzinza gumi nemaviri aIsraeri, Josefa achipihwa nzvimbo mbiri dzenyika yacho.
14  Imi munofanira kuigara nhaka, mumwe nomumwe achiwana zvakaenzana nehama yake, iyo nyika yandakasimudzira ruoko rwangu ndichipika kuti ndichaipa madzitateguru enyu; uye nyika iyi ichava nhaka yenyu muchiita zvokukanda mijenya.
15  “Uyu ndiwo muganhu wenyika yacho kurutivi rwokuchamhembe, kubvira kuGungwa Guru pedyo nenzira inoenda kuHetroni, kana munhu achienda kuZedhadhi,
16  Hamati, Bherota, Sibraimu, iri pakati pomuganhu weDhamasiko nomuganhu weHamati; Hazeri-hatikoni, iri nechokumuganhu weHaurani.
17  Muganhu unobva kugungwa uchava Hazari-enoni, muganhu wokuDhamasiko nokuchamhembe—zvichienda kuchamhembe, uye muganhu weHamati. Urwu ndirwo rutivi rwokuchamhembe.
18  “Rutivi rwokumabvazuva runobvira pakati peHaurani neDhamasiko uye pakati peGiriyedhi nenyika yaIsraeri; uchitevedza Jodhani, munofanira kuyera kubvira kumuganhu kusvikira kugungwa rokumabvazuva. Urwu ndirwo rutivi rwokumabvazuva.
19  “Rutivi rwokumaodzanyemba ruri kumaodzanyemba, kubvira kuTamari kusvikira kumvura yeMeribhati-kadheshi, mupata une rukova kusvikira kuGungwa Guru. Urwu ndirwo rutivi rwokumaodzanyemba, nechokuNegebhu.
20  “Rutivi rwokumavirira iGungwa Guru, kubvira pamuganhu kuenda mberi kumuganhu weHamati. Urwu ndirwo rutivi rwokumavirira.”
21  “Munofanira kugovana nyika iyi, zvinoenderana nemadzinza gumi nemaviri aIsraeri.
22  Munofanira kuigovana kuti ive nhaka yenyu neyevatorwa vanogara pakati penyu, vakabereka vanakomana vari pakati penyu. Ngavave somunhu womunyika yenyu pakati pevanakomana vaIsraeri. Vachava nenhaka pamwe chete nemi pakati pemadzinza aIsraeri pachiitwa zvokukanda mijenya.
23  Munofanira kupa mutorwa wacho nhaka yake mudzinza raanogara,” ndizvo zvinotaura Changamire Ishe Jehovha.
48  “Zvino aya ndiwo mazita emadzinza acho. Mugove mumwe chete waDhani unobvira kumugumo wokuchamhembe, uri kurutivi ruri pedyo nenzira yokuHetroni kusvikira kumuganhu weHamati, zvichienda kuHazari-enani, iwo muganhu weDhamasiko uri nechokuchamhembe, kurutivi rweHamati; uye iwo uchava nomuganhu wokumabvazuva newokumavirira.
2  Pamuganhu waDhani, kubvira kumuganhu wokumabvazuva kusvikira kumuganhu wokumavirira, ndiwo mugove mumwe chete waAsheri.
3  Pamuganhu waAsheri, kubvira kumuganhu wokumabvazuva kusvikira kumuganhu wokumavirira, ndiwo mugove mumwe chete waNaftari.
4  Pamuganhu waNaftari, kubvira kumuganhu wokumabvazuva kusvikira kumuganhu wokumavirira, ndiwo mugove mumwe chete waManase.
5  Pamuganhu waManase, kubvira kumuganhu wokumabvazuva kusvikira kumuganhu wokumavirira, ndiwo mugove mumwe chete waEfremu.
6  Pamuganhu waEfremu, kubvira kumuganhu wokumabvazuva kusvikira kumuganhu wokumavirira, ndiwo mugove mumwe chete waRubheni.
7  Pamuganhu waRubheni, kubvira kumuganhu wokumabvazuva kusvikira kumuganhu wokumavirira, ndiwo mugove mumwe chete waJudha.
8  Pamuganhu waJudha, kubvira kumuganhu wokumabvazuva kusvikira kumuganhu wokumavirira, mupiro wamunofanira kupa unofanira kuva wakafara makubhiti zviuru makumi maviri nezvishanu, uye wakareba zvakaenzana nechimwe chikamu chinobva kumuganhu wokumabvazuva kusvikira kumuganhu wokumavirira. Nzvimbo tsvene inofanira kuva pakati pawo.
9  “Mupiro wamunofanira kupa Jehovha, unofanira kunge wakareba makubhiti zviuru makumi maviri nezvishanu uye wakafara makubhiti zviuru gumi.
10  Maererano neaya panofanira kuva nomupiro mutsvene wevapristi, kuchamhembe makubhiti zviuru makumi maviri nezvishanu, uye kumavirira wakafara makubhiti zviuru gumi, uye kumabvazuva wakafara makubhiti zviuru gumi, uye kumaodzanyemba wakareba makubhiti zviuru makumi maviri nezvishanu. Nzvimbo tsvene yaJehovha inofanira kuva pakati pawo.
11  Iwo uchava wevapristi, vaya vakatsaurwa pavanakomana vaZadhoki, vakachengeta zvavaisungirwa kuti vandiitire, vasina kutsauka vanakomana vaIsraeri pavakatsauka, sokutsauka kwakaita vaRevhi.
12  Vanofanira kuwana mupiro unobva pamupiro wenyika yacho sechinhu chitsvenetsvene, pamuganhu wevaRevhi.
13  “VaRevhi vanofanira kuva nenzvimbo yakareba makubhiti zviuru makumi maviri nezvishanu, uye yakafara makubhiti zviuru gumi pedyo pedyo nenharaunda yevapristi; yose inofanira kunge yakareba makubhiti zviuru makumi maviri nezvishanu uye yakafara makubhiti zviuru gumi.
14  Havafaniri kutengesa chikamu chayo chero chipi zvacho, uye hapana anofanira kuchitsinhanisa, hapana anofanira kuita kuti chikamu chakanaka kwazvo chenyika yacho chitorwe kwavari; nokuti icho chinhu chitsvene kuna Jehovha.
15  “Kana ari makubhiti zviuru zvishanu anosara kurutivi rwakafara pedyo nemakubhiti zviuru makumi maviri nezvishanu, iwo chinhu chakasvibiswa nokuda kweguta, kuti ave nzvimbo yokugara neyemafuro. Guta richava pakati pawo.
16  Uku ndiko kuyerwa kweguta racho: muganhu wokuchamhembe uchava makubhiti zviuru zvina nemazana mashanu, muganhu wokumaodzanyemba uchava makubhiti zviuru zvina nemazana mashanu, muganhu wokumabvazuva uchava makubhiti zviuru zvina nemazana mashanu, uye muganhu wokumavirira uchava zviuru zvina nemazana mashanu.
17  Guta racho richava nemafuro, kuchamhembe makubhiti mazana maviri nemakumi mashanu, kumaodzanyemba mazana maviri nemakumi mashanu, kumabvazuva mazana maviri nemakumi mashanu, uye kumavirira mazana maviri nemakumi mashanu.
18  “Nzvimbo ichasara pakureba kwayo ichange yakanyatsoenzana nomupiro mutsvene, makubhiti zviuru gumi kumabvazuva, uye zviuru gumi kumavirira; uye ichafanira kunge yakanyatsoenzana nomupiro mutsvene, uye zvibereko zvayo zvichava zvokudya zvevaya vanoshanda muguta.
19  Vaya vanoshanda muguta vanobva kumadzinza ose aIsraeri vachairima.
20  “Mupiro wacho wose inzvimbo yakareba makubhiti zviuru makumi maviri nezvishanu uye yakafara makubhiti zviuru makumi maviri nezvishanu. Munofanira kupa mupiro une mativi mana akaenzana kuti uve mupiro mutsvene pamwe chete nenzvimbo yeguta racho.
21  “Nzvimbo inosara ichava yejinda, kurutivi rwuno nokurutivi urwo rwomupiro mutsvene norwenzvimbo yeguta, parutivi penzvimbo yemakubhiti zviuru makumi maviri nezvishanu yomupiro wacho kumuganhu wokumabvazuva; uye kumavirira parutivi penzvimbo yemakubhiti zviuru makumi maviri nezvishanu kumuganhu wokumavirira. Iyo yakanyatsoenzana nemigove yacho, ichava yejinda. Mupiro mutsvene nenzvimbo tsvene yeImba zvichava pakati payo.
22  “Nzvimbo yevaRevhi nenzvimbo yeguta zvinofanira kuva pakati penzvimbo yejinda. Nzvimbo iri pakati pomuganhu waJudha nomuganhu waBhenjamini inofanira kuva yejinda.
23  “Mamwe madzinza ose kubvira kumuganhu wokumabvazuva kusvikira kumuganhu wokumavirira, ndiwo mugove mumwe chete waBhenjamini.
24  Pedyo nomuganhu waBhenjamini, kubvira kumuganhu wokumabvazuva kusvikira kumuganhu wokumavirira, ndiwo mugove mumwe chete waSimiyoni.
25  Pedyo nomuganhu waSimiyoni, kubvira kumuganhu wokumabvazuva kusvikira kumuganhu wokumavirira, ndiwo mugove mumwe chete waIsakari.
26  Pedyo nomuganhu waIsakari, kubvira kumuganhu wokumabvazuva kusvikira kumuganhu wokumavirira, ndiwo mugove mumwe chete waZebhuruni.
27  Pedyo nomuganhu waZebhuruni, kubvira kumuganhu wokumabvazuva kusvikira kumuganhu wokumavirira, ndiwo mugove mumwe chete waGadhi.
28  Pedyo nomuganhu waGadhi, kumuganhu wokumaodzanyemba, uri nechokumaodzanyemba; uye muganhu wacho uchatangira kuTamari kusvikira kumvura yeMeribhati-kadheshi, woenda kumupata une rukova, kusvikira kuGungwa Guru.
29  “Iyi ndiyo nyika yamuchaita kuti ive nhaka yemadzinza aIsraeri muchiita zvokukanda mijenya, uye iyi ndiyo ichava migove yavo,” ndizvo zvinotaura Changamire Ishe Jehovha.
30  “Umu ndimo muchava mokubuda namo kubva muguta: Kumuganhu wokuchamhembe, kuyerwa kwacho kuchava makubhiti zviuru zvina nemazana mashanu.
31  “Magedhi eguta racho achava maererano nemazita emadzinza aIsraeri, magedhi matatu achange ari kuchamhembe, gedhi raRubheni, rimwe chete; gedhi raJudha, rimwe chete; gedhi raRevhi, rimwe chete.
32  “Kumuganhu wokumabvazuva kuchava nemakubhiti zviuru zvina nemazana mashanu, uye kuchava nemagedhi matatu, gedhi raJosefa, rimwe chete; gedhi raBhenjamini, rimwe chete; gedhi raDhani, rimwe chete.
33  “Muganhu wokumaodzanyemba uchava makubhiti zviuru zvina nemazana mashanu kana wayerwa, uine magedhi matatu, gedhi raSimiyoni, rimwe chete; gedhi raIsakari, rimwe chete; gedhi raZebhuruni, rimwe chete.
34  “Muganhu wokumavirira uchava makubhiti zviuru zvina nemazana mashanu, ikoko kuchava nemagedhi matatu, gedhi raGadhi, rimwe chete; gedhi raAsheri, rimwe chete; gedhi raNaftari, rimwe chete.
35  “Kupoterera rose achava makubhiti zviuru gumi nezvisere; uye zita reguta racho kubvira pazuva iroro richanzi Jehovha Ari Ipapo.”
5  “Zvino iwe, haiwa mwanakomana womunhu, tora bakatwa rakapinza. Unofanira kuritora rive chisvo chomugeri, uveure musoro wako nendebvu dzako, utore chikero chokuyeresa, ukamure bvudzi racho kuva zvikamu.
2  Unofanira kupisa chikamu chimwe chete pazvikamu zvitatu nomoto pakati peguta panongopera mazuva okukomba. Unofanira kutora chimwe chikamu pazvikamu zvacho zvitatu. Unofanira kuchigura-gura nebakatwa uchitenderera guta, uye chikamu chokupedzisira pazvikamu zvacho zvitatu uchiparadzire kumhepo, uye ini ndichavhomora bakatwa ndichivatevera.
3  “Zvino utore shomanana pane rokupedzisira woriputira kunoperera nguo yako.
4  Unofanira kutora rimwe racho, worikanda mumoto, woriroromesa nomoto. Moto uchabuda pane uyu, woenda kuimba yose yaIsraeri.
5  “Zvanzi naChangamire Ishe Jehovha, ‘Iri ndiro Jerusarema. Ndakariisa pakati pemarudzi, rakapoteredzwa nedzimwe nyika.
6  Zvino rakapandukira zvandakatonga richiita zvakaipa kupfuura mamwe marudzi, rakapandukira mirau yangu kupfuura nyika dzose dzakaripoteredza, nokuti vakaramba zvandakatonga, uye havana kufamba mumirau yangu.’
7  “Naizvozvo zvanzi naChangamire Ishe Jehovha, ‘Zvamakanga musingadzoreki kupfuura marudzi akakupoteredzai, hamuna kufamba mumirayiro yangu uye hamuna kuita zvandakatonga; asi hamuna here kuita maererano nezvakatongwa nemarudzi akakupoteredzai?
8  naizvozvo zvanzi naChangamire Ishe Jehovha: “Tarira, haiwa iwe guta, ini ndichakurwisa, uye ndichaita zvandakatonga pakati pako marudzi ose achizviona.
9  Ndichakuitira zvandisati ndamboita uye zvandisingazomboitizve nokuda kwezvinhu zvako zvose zvinosemesa.
10  “‘“Naizvozvo vanababa vachadya vanakomana pakati pako, vanakomana vachadyawo vanababa vavo, uye ndichaita zvakatongwa pakati pako ndoparadzira vachasara venyu vose kumhepo yose.”’
11  “‘Naizvozvo noupenyu hwangu,’ ndizvo zvinotaura Changamire Ishe Jehovha, ‘chokwadi nokuti wakasvibisa nzvimbo yangu tsvene nezvinhu zvako zvose zvinonyangadza uye zvinhu zvako zvose zvinosemesa, ini ndichakutapudzawo, ziso rangu harizonzwiri urombo uye ini handizonzwiwo tsitsi.
12  Chikamu chako chimwe chete pazvikamu zvitatu—chichafa nedenda, uye chichapera nenzara chiri pakati pako. Chimwe chikamu pazvikamu zvitatu—chichaurayiwa nebakatwa chakakupoteredza. Chikamu chokupedzisira pazvikamu zvitatu ndichachiparadzira kumhepo yose, uye ndichavhomora bakatwa ndichivatevera.
13  Hasha dzangu dzichapera uye ndichaderedza kuvatsamwira kwangu ndozvinyaradza; uye vachaziva kuti ini Jehovha, ndakataura ndichiomerera pakuti vazvipire zvakazara, pandinoita kuti kutsamwa kwangu kuperere pavari.
14  “‘Ndichaita kuti uve nzvimbo yakaparadzwa uye chinhu chinozvidzwa pakati pemarudzi akakupoteredza, vanhu vose vanopfuura vachizviona.
15  Uchava chinhu chinozvidzwa uye chinotukwa, muenzaniso unonyevera uye chinhu chinotyisa marudzi akakupoteredza, pandinokuitira zvandakatonga ndakatsamwa, ndiine hasha uye ndichikutsiura nehasha. Ini Jehovha ndazvitaura.
16  “‘Pandinovatumira miseve yenzara inokuvadza, yokuparadza, miseve yandichatuma kuti ikuparadzei, ndichawedzera nzara pamuri uye ndichatyora tsvimbo dzenyu dzinoiswa zvingwa zvakaita serin’i.
17  Ndichakutumirai nzara nezvikara zvinokuvadza, zvichaita kuti mushayikirwe nevana, matenda neropa zvichapfuura nepakati pako, uye ndichaunza bakatwa pauri. Ini Jehovha ndazvitaura.’”
36  “Zvino iwe, haiwa mwanakomana womunhu, profitira makomo aIsraeri, uti, ‘Haiwa imi makomo aIsraeri, inzwai shoko raJehovha.
2  Zvanzi naChangamire Ishe Jehovha: “Muvengi zvaakati kwamuri, ‘Tsvatu waro! Nzvimbo dzakakwirira dzomunguva yekare—dzava nhaka yedu!’”’
3  “Naizvozvo profita, uti, ‘Zvanzi naChangamire Ishe Jehovha: “Nokuda kwaizvozvo, zvamakaitwa dongo, mukakachurwa kumativi ose, kuti muve pfuma kumarudzi akasara uye munoramba muchitaurwa nezvenyu norurimi uye kune mashoko akaipa pakati pevanhu,
4  naizvozvo, haiwa imi makomo aIsraeri, inzwai shoko raChangamire Ishe Jehovha! Zvanzi naChangamire Ishe Jehovha kumakomo nokuzvikomo, kuhova nokumipata nokunzvimbo dzakaparadzwa dzakaitwa matongo nokumaguta akasiyiwa ava chinhu chinopambwa nechinosekwa nemarudzi akasara akapoteredza;
5  naizvozvo zvanzi naChangamire Ishe Jehovha, ‘Ndichataura ndiri mumoto wokushingaira kwangu ndichirwisa marudzi akasara pamwe chete neEdhomu, yose zvayo, vaya vakazvipa nyika yangu kuti ive yavo vachifara nomwoyo wose, vachizvidza nemweya yavo, nokuda kwemafuro ayo uye nokuda kwezvinopambwa.’”’
6  “Naizvozvo profita pamusoro penyika yaIsraeri, uti kumakomo nokuzvikomo, kuhova nokumipata, ‘Zvanzi naChangamire Ishe Jehovha: “Tarirai! ini ndichataura ndichishingaira uye ndakashatirwa, nokuti imi makanyadziswa nemarudzi.”’
7  “Naizvozvo zvanzi naChangamire Ishe Jehovha, ‘Ini ndakasimudza ruoko rwangu ndichipika kuti marudzi akakupoteredzai—iwo ndiwo achanyadziswa.
8  Asi imi, haiwa makomo aIsraeri, muchabudisa matavi enyu, mobereka zvibereko zvenyu nokuda kwevanhu vangu vaIsraeri, nokuti vaswedera pedyo zvokuda kupinda.
9  Nokuti tarirai ndinemi, ndichatendeukira kwamuri, mucharimwa modyarwa mbeu.
10  Ndichaita kuti vanhu vawande pamusoro penyu, iyo imba yose yaIsraeri, yose zvayo, maguta achagarwa, uye nzvimbo dzakaparadzwa dzichavakwazve.
11  Ndichaita kuti vanhu nemhuka zviwande pamusoro penyu, zvichawanda zvobereka, ndichaita kuti imi mugarwe sezvamaimboitwa pakutanga, ndichakuitirai zvakanaka kupfuura zvamakanga makaita pakutanga; uye imi muchaziva kuti ndini Jehovha.
12  Ndichaita kuti vanhu vafambe pamusoro penyu, ivo vanhu vangu vaIsraeri, vachaita kuti muve vavo, muchava nhaka yavo, uye hamuzoiti kuti vashayikirwezve nevana.’”
13  “Zvanzi naChangamire Ishe Jehovha, ‘Zvakuine vaya vari kuti kwamuri: “Uri muparadzi wevanhu, uye wava nyika inoita kuti marudzi ashayikirwe nevana,”’
14  ‘naizvozvo hauzoparadzizve vanhu, uye hauzoitizve kuti marudzi ako ashayikirwe nevana,’ ndizvo zvinotaura Changamire Ishe Jehovha.
15  ‘Handichazoitizve kuti kutaura kunonyadzisa kunoitwa nemarudzi pamusoro pako kunzwike, hauzozvidzwizve nemarudzi, uye hauzoitizve kuti marudzi ako agumburwe,’ ndizvo zvinotaura Changamire Ishe Jehovha.”
16  Zvino shoko raJehovha rakaramba richiuya kwandiri, richiti:
17  “Mwanakomana womunhu, imba yaIsraeri yakanga igere panyika yavo, asi ivo vakaramba vachiisvibisa nenzira yavo uye nezvavaiita. Nzira yavo yaita sokusachena kwokuva kumwedzi pamberi pangu.
18  Ndakavadururira hasha dzangu nokuda kweropa ravakanga vadururira panyika, iyo nyika yavakanga vasvibisa nezvidhori zvavo zvinosemesa sendove.
19  Ndakavaparadzira pakati pemarudzi, zvokuti vakapararira munyika zhinji. Ndakavatonga zvaienderana nenzira dzavo uye zvaienderana nezvavakaita.
20  Naizvozvo vakasvika kumarudzi avakaenda kwaari, uye vanhu vakasvibisa zita rangu dzvene vachiti nezvavo, ‘Ava ndivo vanhu vaJehovha, uye vakabva kunyika yake.’
21  Ndichanzwira tsitsi zita rangu dzvene, rakasvibiswa neimba yaIsraeri pakati pemarudzi avakaenda kwaari.”
22  “Naizvozvo iti kuimba yaIsraeri, ‘Zvanzi naChangamire Ishe Jehovha: “Handisi kuzviita nokuda kwenyu, haiwa imi imba yaIsraeri, asi nokuda kwezita rangu dzvene, ramakasvibisa pakati pemarudzi amakaenda kwaari.”’
23  ‘Ndichatsvenesa zita rangu guru, rakanga richisvibiswa pakati pemarudzi, ramakasvibisa pakati pawo; uye marudzi achaziva kuti ndini Jehovha,’ ndizvo zvinotaura Changamire Ishe Jehovha, ‘pandichatsveneswa pakati penyu iwo achizviona.
24  Ndichakubudisai pakati pemarudzi, ndokuunganidzai muchibva munyika dzose, ndokuunzai kunyika yenyu.
25  Ndichasasa mvura yakachena pamusoro penyu, uye muchachena; ndichakuchenesai pakusachena kwenyu kwose nepazvidhori zvenyu zvose zvinosemesa sendove.
26  Ndichakupai mwoyo mutsva, uye ndichaisa mudzimu mutsva mukati menyu, ndichabvisa mwoyo wedombo munyama yenyu ndokupai mwoyo wenyama.
27  Ndichaisa mudzimu wangu mukati menyu, ndichazviita zvokuti muchafamba mumirau yangu, uye muchachengeta zvandakatonga, mozviita.
28  Muchagara munyika yandakapa madzitateguru enyu, muchava vanhu vangu uye ini ndichava Mwari wenyu.’
29  “‘Ndichakuponesai pakusachena kwenyu kwose, ndoshevedza zviyo, ndoita kuti zviwande, uye handizoisi nzara pamusoro penyu.
30  Ndichaita kuti zvibereko zvemiti zviwande, nezvibereko zvomuminda, kuti murege kuzvidzwazve nemarudzi nokuda kwenzara.
31  Muchatoyeuka nzira dzenyu dzakaipa nezvamakaita zvakanga zvisina kunaka, uye muchatozvisema nokuda kwokukanganisa kwenyu uye nokuda kwezvinhu zvenyu zvinosemesa.
32  Handisi kuita izvi nokuda kwenyu,’ ndizvo zvinotaura Changamire Ishe Jehovha, ‘zivai izvozvo. Nyarai, munyadziswe nokuda kwenzira dzenyu, haiwa imi imba yaIsraeri.’
33  “Zvanzi naChangamire Ishe Jehovha, ‘Pazuva randichakuchenesai pakukanganisa kwenyu kwose ndichaitawo kuti maguta agarwe, uye nzvimbo dzakaparadzwa dzichavakwazve.
34  Nyika yakaitwa dongo icharimwa, kunyange zvazvo yakanga yava dongo mukuona kwomunhu wose aipfuura nomairi.
35  Vanhu vachati: “Nyika iyo yakanga yakaitwa dongo yava somunda weEdheni, uye maguta akanga ava matongo, akanga aparadzwa uye akanga aputswa avakirirwa; ava kugarwa.”
36  Marudzi achasara kumativi enyu ose achaziva kuti ini Jehovha, ndavaka zvinhu zvakanga zvaputswa, ndadyara pakanga paitwa dongo. Ini Jehovha, ndazvitaura uye ndazviita.’
37  “Zvanzi naChangamire Ishe Jehovha, ‘Ini ndichabvuma kuti imba yaIsraeri inditsvake nokuda kwaizvozvi, kuti ndivaitire izvozvi: Ndichaita kuti vave nevanhu vazhinji seboka remakwai.
38  Maguta ave ari matongo achazara neboka revanhu, seboka revanhu vatsvene, seboka revanhu vomuJerusarema vari mumwaka yavo yemitambo; uye vanhu vachaziva kuti ndini Jehovha.’”
41  Zvino akandipinza mutemberi, akayera mbiru dzomumativi, kufara kwadzo kurutivi rwuno kukasvika makubhiti matanhatu uye kufara kwadzo kurutivi rwouko kukasvika makubhiti matanhatu, iko kufara kwembiru yeparutivi.
2  Suo racho rakanga rakafara makubhiti gumi, uye mativi esuo aiva makubhiti mashanu nechokuno uye makubhiti mashanu nechouko. Akayera kureba kwaro, kukasvika makubhiti makumi mana; uye kufara kwacho kukasvika makubhiti makumi maviri.
3  Zvino akapinda mukati, akayera mbiru yeparutivi rwesuo, ikaita makubhiti maviri; suo rikaita makubhiti matanhatu; uye kufara kwesuo racho kukaita makubhiti manomwe.
4  Akayera kureba kwayo, kukaita makubhiti makumi maviri; uye kufara kwayo kwakaita makubhiti makumi maviri, pamberi petemberi. Akabva ati kwandiri: “Iyi ndiyo Nzvimbo Tsvenetsvene.”
5  Akayera madziro eimba yacho, akaita makubhiti matanhatu. Imba yeparutivi imwe neimwe yakanga yakafara makubhiti mana, dzakapoterera imba yacho; ndizvo zvazvakanga zvakaita kumativi eimba yacho yose, kuipoterera.
6  Dzimba dzomumativi dzaiva, imba yeparutivi yakaturikidzana neimwe imba yeparutivi, dziri nhurikidzwa nhatu, uye zvikamu zvakadai zvaiva makumi matatu; uye dzaipinda pamadziro eimba yacho, kureva dzimba dzeparutivi dzaiva kumativi ose, kuti dzitsigirwe, asi dzakanga dzisingatsigirwi nemadziro eimba yacho.
7  Paiva nomukoto waiwedzera kufara uye uchipoterera, uchingokwira kudzimba dzeparutivi, nokuti mukoto waipoterera weimba yacho wairamba uchingokwira uchipoterera imba yacho. Naizvozvo imba yacho yakanga yakafara kumusoro, uye munhu aikwanisa kukwira kuuriri hwokumusorosoro achibva pauriri hwepasi, achishandisa nhurikidzwa yepakati.
8  Zvino ndakaona kuti paiva nechikuva chakakwirira cheimba yacho kumativi ose. Kubvira panheyo dzedzimba dzomumativi kusvikira pazvaibatana paikwana tsanga yakazara yemakubhiti matanhatu.
9  Madziro eimba yeparutivi, okunze, akanga akafara makubhiti mashanu. Paiva nenzvimbo yakasiyiwa isina chinhu nokuvakwa kwakaitwa dzimba dzomumativi dzeimba yacho.
10  Pakati pedzimba dzokudyira paiva nenzvimbo yakafara makubhiti makumi maviri kupoterera imba yacho yose, kumativi ose.
11  Suo reimba yeparutivi raiva kunzvimbo yakasiyiwa isina chinhu, rimwe suo raiva nechokuchamhembe uye rimwe nechokumaodzanyemba; uye nzvimbo yakasiyiwa isina chinhu yakanga yakafara makubhiti mashanu, kumativi ose.
12  Chivako chaiva pamberi penzvimbo yakatsaurwa, chine rutivi rwaiva nechokumavirira, chakanga chakafara makubhiti makumi manomwe. Madziro echivako chacho akanga akafara makubhiti mashanu, kumativi ose; uye akanga akareba makubhiti makumi mapfumbamwe.
13  Zvino akayera imba yacho, uye yakanga yakareba makubhiti zana; nzvimbo yakatsaurwa uye chivako nemadziro acho, zvakanga zvakareba makubhiti zana.
14  Kufara kweimba yacho nechemberi kwayo pamwe chete nenzvimbo yakatsaurwa yaiva kumabvazuva zvaiva makubhiti zana.
15  Zvino akayera kureba kwechivako chaiva pamberi penzvimbo yakatsaurwa yaiva shure kwacho nemavharanda acho aiva kurutivi rwuno nokurutivi urwo, zvikaita makubhiti zana. Akayerawo temberi nenzvimbo yacho yomukati nemavharanda echivanze;
16  zvikumbaridzo, nemahwindo aiva nemafuremu aienda achiita maduku, nemavharanda zvakanga zvakapoteredza zvitatu zvazvo. Pakatarisana nechikumbaridzo pakanga pakaroverwa mapuranga kumativi ose, uyewo kubvira pauriri kusvikira pamahwindo; uye mahwindo acho akanga akafukidzwa.
17  Kusvika pamusoro pesuo uye kusvika muimba yomukati uye nechokunze uye pamusoro pemadziro ose aiva kumativi ose, muimba yomukati uye kunze, paiva nezviyero,
18  kunyange mifananidzo yemakerubhi yakaita zvokutemerwa uye mifananidzo yemichindwe, nomufananidzo womuchindwe waiva pakati pekerubhi nerimwe kerubhi, uye kerubhi racho rakanga riine zviso zviviri.
19  Chiso chomunhu chakanga chiri nechokumufananidzo womuchindwe kurutivi rwuno, uye chiso chomwana weshumba ava nezenze chaiva nechokumufananidzo womuchindwe waiva kurutivi urwo, izvo zvakanga zvakaita zvokutemerwa muimba yose kumativi ose.
20  Kubvira pauriri kusvikira kumusoro kwesuo kwaiva nemakerubhi nemifananidzo yemichindwe, zvakanga zvakaita zvokutemerwa pamadziro etemberi yacho.
21  Kana iri temberi, gwatidziro racho rakanga riine mativi mana akaenzana; uye pamberi penzvimbo tsvene paiva nechitarisiko chakafanana nechitarisiko chinotevera:
22  atari yematanda yaiva yakakwirira makubhiti matatu, yakareba makubhiti maviri, uye yaiva nematanda ayo omumakona. Kureba kwayo nemadziro ayo zvaiva zvematanda. Zvino iye akati kwandiri: “Iyi ndiyo tafura iri pamberi paJehovha.”
23  Temberi nenzvimbo tsvene zvaiva nemasuo maviri.
24  Madhoo acho aiva nezvipenga zviviri zviviri, zvipenga zvacho zviviri zvaigona kupeteka. Dhoo rimwe chete raiva nezvipenga zviviri, uye rimwe dhoo racho raiva nezvipenga zviviri.
25  Paari, ipo pamadhoo etemberi, pakanga pakagadzirwa mifananidzo yemakerubhi neyemichindwe, yakaita seiya yakagadzirirwa madziro, uye pamberi pevharanda raiva kunze paiva nedenga rematanda.
26  Paiva nemahwindo aienda achiita maduku nemifananidzo yemichindwe nechokuno uye nechouko kumativi evharanda racho nedzimba dzomumativi eimba yacho nematenga acho.
15  Zvino shoko raJehovha rakaramba richiuya kwandiri, richiti:
2  “Mwanakomana womunhu, ko muzambiringa, iro davi riri pakati pemiti yomusango, wakasiyanei nemimwe miti yose?
3  Danda rokuitisa basa ringatorwa pauri here? Kana kuti vanhu vanotora pauri hoko yokuturika chero mudziyo upi zvawo here?
4  Tarira! Iwo unofanira kuiswa mumoto kuti uve huni. Moto uchaparadza miromo yawo miviri, uye pakati pawo pachatsva. Wakakodzera basa chero ripi zvaro here?
5  Tarira! Paunenge usina chawaitwa, haushandiswi pabasa chero ripi zvaro. Zvino zvakadini nepaunenge wapiswa nomoto, watsva, ungashandiswa pabasa chero ripi zvaro here!”
6  “Naizvozvo zvanzi naChangamire Ishe Jehovha, ‘Kungofanana nomuzambiringa uri pakati pemiti yomusango, wandakaita kuti uve huni, ndizvo zvandakaitawo vagari vomuJerusarema.
7  Ndavatarira ndakatsamwa. Vakabuda mumoto, asi moto uchavaparadza. Imi muchaziva kuti ndini Jehovha, pandinovatarira ndakatsamwa.’”
8  “‘Ndichaita kuti nyika ive dongo, nokuti vakava vasina kutendeka,’ ndizvo zvinotaura Changamire Ishe Jehovha.”
20  Zvino mugore rechinomwe, mumwedzi wechishanu, pazuva rechigumi romwedzi wacho, varume vanobva kuvakuru vaIsraeri vakapinda kuti vazobvunza Jehovha, vakagara pasi pamberi pangu.
2  Shoko raJehovha rakabva rauya kwandiri, richiti:
3  “Mwanakomana womunhu, taura nevarume vakuru vaIsraeri, uti kwavari, ‘Zvanzi naChangamire Ishe Jehovha: “Muri kuuya kuzondibvunza here? ‘Noupenyu hwangu, handingabvunzwi nemi,’ ndizvo zvinotaura Changamire Ishe Jehovha.”’
4  “Uchavatonga here? Uchavatonga here, haiwa iwe mwanakomana womunhu? Ita kuti vazive zvinhu zvinosemesa zvemadzitateguru avo.
5  Uti kwavari, ‘Zvanzi naChangamire Ishe Jehovha: “Pazuva randakasarudza Israeri, ndakasimudzawo ruoko rwangu ndichipika kuvana veimba yaJakobho uye ndakaita kuti vandizive munyika yeIjipiti. Chokwadi ndakasimudza ruoko rwangu ndichipika kwavari, ndichiti, ‘Ndini Jehovha Mwari wenyu.’
6  Pazuva iroro ndakasimudza ruoko rwangu ndichipika kuti ndivabudise munyika yeIjipiti ndivaendese kunyika yandakanga ndasora nokuda kwavo, nyika inoyerera mukaka nouchi. Yakanga iri kushongedzwa kwenyika dzose.
7  Ndakati kwavari, ‘Mumwe nomumwe wenyu ngaarase zvinhu zvinonyangadza zvakatendeukirwa kwazviri nemaziso ake, regai kuzvisvibisa nezvidhori zvinosemesa sendove zveIjipiti. Ndini Jehovha Mwari wenyu.’
8  “‘“Zvino ivo vakandipandukira, havana kubvuma kunditeerera. Mumwe nomumwe haana kurasa zvinhu zvinonyangadza zvakatendeukirwa kwazviri nemaziso ake, havana kusiya zvidhori zvinosemesa sendove zveIjipiti, zvokuti ndakapika kuti ndaizovadururira hasha dzangu, kuti ndipedzere kutsamwa kwangu pavari pakati penyika yeIjipiti.
9  Ndakazviita nokuda kwezita rangu kuti rirege kusvibiswa pamberi pemarudzi avaiva pakati pawo, nokuti ndakanga ndaita kuti ndizivikanwe nawo iwo achizviona pandaivabudisa munyika yeIjipiti.
10  Naizvozvo ndakavabudisa munyika yeIjipiti, ndikavaendesa murenje.
11  “‘“Ndakavapa mirau yangu; uye ndakavazivisa zvandakatonga, kuti munhu anoramba achizviita arambewo achirarama maererano nazvo.
12  Ndakavapawo masabata angu, kuti ave chiratidzo pakati pangu navo, kuti vazive kuti ndini Jehovha anovatsvenesa.
13  “‘“Asi ivo, iyo imba yaIsraeri, vakandipandukira murenje. Havana kufamba nemirau yangu, uye vakaramba zvandakatonga, izvo zvinoti kana munhu akaramba achizviita, anorambawo achirarama nazvo. Vakasvibisa masabata angu kwazvo, zvokuti ndakapika kuti ndaizovadururira hasha dzangu huru vari murenje, kuti ndivaparadze.
14  Asi ndakazviita nokuda kwezita rangu kuti rirege kusvibiswa pamberi pemamwe marudzi, akavaona pandaivabudisa.
15  Ini ndakasimudzawo ruoko rwangu ndichipika kwavari vari murenje, kuti ndaisazovapinza munyika yandakanga ndavapa, inoyerera mukaka nouchi, (iyo kushongedzwa kwenyika dzose,)
16  nokuti vakaramba zvandakatonga; ivo havana kufamba mumirau yangu, uye vakasvibisa masabata angu, nokuti mwoyo yavo yakanga ichitevera zvidhori zvavo zvinosemesa sendove.
17  “‘“Asi ziso rangu rakavanzwira urombo kuti ndirege kuvaparadza, uye handina kuvaparadza murenje.
18  Ndakati kuvanakomana vavo murenje, ‘Regai kufamba mumirau yemadzitateguru enyu, regai kuchengeta zvavakatonga, uye regai kuzvisvibisa nezvidhori zvavo zvinosemesa sendove.
19  Ndini Jehovha Mwari wenyu. Fambai mumirau yangu, uye chengetai zvandakatonga, muzviite.
20  Tsvenesai masabata angu, uye ngaave chiratidzo pakati pangu nemi, kuti muzive kuti ndini Jehovha Mwari wenyu.’
21  “‘“Zvino vanakomana vacho vakandipandukira. Havana kufamba mumirau yangu, havana kuchengeta zvandakatonga nokuzviita, izvo zvinoti kana munhu akaramba achizviita, anorambawo achirarama nazvo. Vakasvibisa masabata angu. Naizvozvo ndakapika kuti ndaizovadururira hasha dzangu, kuti kutsamwa kwangu kuperere pavari vari murenje.
22  Ndakadzosa ruoko rwangu, ndikazviita nokuda kwezita rangu, kuti rirege kusvibiswa pamberi pemamwe marudzi, akavaona pandaivabudisa.
23  Uyewo, ndakasimudza ruoko rwangu ndichipika kwavari murenje, kuti ndivaparadzire pakati pemarudzi uye kuti vapararire munyika zhinji,
24  nokuti havana kuita zvandakatonga uye vakaramba mirau yangu, vakasvibisa masabata angu, uye maziso avo akatendeukira kuzvidhori zvinosemesa sendove zvemadzitateguru avo.
25  Ini ndakavaregawo vachiva nemirau yakanga isina kunaka nezvakatongwa zvavaisakwanisa kuramba vachirarama nazvo.
26  Ndaivarega vachisvibiswa nezvipo zvavo pavaiita kuti mwana wose aivhura chibereko apinde mumoto, kuti ndivasiye, kuti vazive kuti ndini Jehovha.”’
27  “Naizvozvo taura neimba yaIsraeri, haiwa iwe mwanakomana womunhu, uti kwavari, ‘Zvanzi naChangamire Ishe Jehovha: “Pachinhu ichiwo, madzitateguru enyu akandituka, nokuita zvinopesana neni nokusatendeka.
28  Ndakavapinza munyika yandakanga ndasimudzira ruoko rwangu ndichipika kuti ndichavapa. Pavakaona zvikomo zvose zvakakwirira nemiti yose yaiva nemapazi mazhinji, vakabva vatanga kubayira zvibayiro zvavo ipapo nokupa zvinopiwa zvavo zvinotsamwisa ipapo, nokupa kunhuhwirira kwavo kwakanaka ipapo nokudurura zvinopiwa zvinonwiwa zvavo ipapo.
29  Nokudaro ndakati kwavari, ‘Nzvimbo yakakwirira yamuri kuenda kwairi ndeyei, kuti inzi Nzvimbo Yakakwirira kusvikira nhasi?’”’
30  “Naizvozvo iti kuimba yaIsraeri, ‘Zvanzi naChangamire Ishe Jehovha: “Muri kuzvisvibisa sezvakaita madzitateguru enyu, uye muri kutevera zvinhu zvavo zvinonyangadza muchiita unzenza here?
31  Pamunosimudza zvipo zvenyu nokupinza vanakomana venyu mumoto, muri kuzvisvibisa nokuda kwezvidhori zvenyu zvose zvinosemesa sendove kusvikira nhasi here? Zvino ndingabvunzwa nemi here, haiwa imi imba yaIsraeri?”’ “‘Noupenyu hwangu,’ ndizvo zvinotaura Changamire Ishe Jehovha, ‘Handingabvunzwi nemi.
32  Zvamuri kufunga mupfungwa dzenyu chokwadi hazvizoitiki, nokuti muri kuti: “Ngatiitei semamwe marudzi, semhuri dzomunyika dzose, pakushumira miti nematombo.”’”
33  “‘Noupenyu hwangu,’ ndizvo zvinotaura Changamire Ishe Jehovha, ‘ndichava mambo wenyu noruoko rune simba, noruoko rwakatambanudzwa uye nokudururwa kwehasha.
34  Ndichakubudisai pakati pemamwe marudzi, ndichakuunganidzai muchibva munyika dzamakanga makaparadzirwa kwadziri ndichishandisa ruoko rune simba, noruoko rwakatambanudzwa uye nehasha dzakadururwa.
35  Ndichaenda nemi murenje remamwe marudzi, ndokutongai ikoko takatarirana.
36  “‘Ndichakutongai sokutonga kwandakaita madzitateguru enyu murenje renyika yeIjipiti,’ ndizvo zvinotaura Changamire Ishe Jehovha.
37  ‘Ndichaita kuti mupfuure nepasi petsvimbo, ndokuisai muchisungo chesungano.
38  Ndichabvisa vanondimukira nevanonditadzira pakati penyu, nokuti ndichavabudisa munyika yavanogara vari vatorwa, asi havazoendi kunyika yaIsraeri; uye imi muchaziva kuti ndini Jehovha.’
39  “Zvino imi, haiwa imba yaIsraeri, zvanzi naChangamire Ishe Jehovha, ‘Mumwe nomumwe wenyu ngaaende anoshumira zvidhori zvake zvinosemesa sendove. Shure kwaizvozvo kana musingazonditeereri, hamuzosvibisizve zita rangu dzvene nezvipo zvenyu uye nezvidhori zvenyu zvinosemesa sendove.’
40  “‘Nokuti mugomo rangu dzvene, mugomo renzvimbo yakakwirira yaIsraeri,’ ndizvo zvinotaura Changamire Ishe Jehovha, ‘ndimo mandichashumirwa neimba yose zvayo yaIsraeri, imo munyika yacho. Ndichavafarira imomo, uye ndichakumbira mipiro yenyu imomo nezvibereko zvokutanga zvezvinopiwa zvenyu pazvinhu zvenyu zvose zvitsvene.
41  Ndichakufarirai nokuda kwokunhuhwirira kwakanaka, pandinokubudisai pakati pemamwe marudzi, ndokuunganidzai muchibva kunyika dzamakanga makaparadzirwa kwadziri, uye ndichatsveneswa nemi mamwe marudzi ose achizviona.’
42  “‘Imi muchaziva kuti ndini Jehovha, pandichakupinzai munyika yaIsraeri, munyika yandakasimudzira ruoko rwangu ndichipika kuti ndiipe madzitateguru enyu.
43  Muchayeuka nzira dzenyu muri imomo nezvamakaita zvose zvamakazvisvibisa nazvo, uye zviso zvenyu zvicharatidza kusemeswa nezvinhu zvenyu zvose zvakaipa zvamakaita.
44  Muchaziva kuti ndini Jehovha pandinokuitirai izvozvo nokuda kwezita rangu, kwete maererano nenzira dzenyu dzakaipa kana maererano nemabasa enyu akaora, haiwa imi imba yaIsraeri,’ ndizvo zvinotaura Changamire Ishe Jehovha.”
45  Zvino shoko raJehovha rakaramba richiuya kwandiri, richiti:
46  “Mwanakomana womunhu, tarira nechokurutivi rwechikamu chimwe chete pazvikamu zvina chokumaodzanyemba utaurire mashoko kumaodzanyemba, uprofitire sango renyika yokumaodzanyemba.
47  Uti kusango rokumaodzanyemba, ‘Inzwa shoko raJehovha. Zvanzi naChangamire Ishe Jehovha: “Tarira ndichabatidza moto kuti ukupise, iwo uchaparadza miti yose ichiri minyoro nemiti yose yakaoma iri mauri. Murazvo wacho unobvira hauzodzimwi, zviso zvose zvichapiswa nawo kubvira kumaodzanyemba kusvikira kuchamhembe.
48  Vanhu vose venyama vachaona kuti ini, Jehovha, ndini ndaubatidza, zvokuti hauzodzimwi.”’”
49  Zvino ndakati: “Maiwe, haiwa Changamire Ishe Jehovha! Vari kuti pamusoro pangu, ‘Haasi kutaura zvirevo here?’”
1  Zvino mugore rechimakumi matatu, mumwedzi wechina, pazuva rechishanu romwedzi wacho, pandakanga ndiri pakati pevanhu vakatapwa pedyo norwizi rwaKebhari, matenga akavhurika, ndikatanga kuona zvakaratidzwa naMwari.
2  Pazuva rechishanu romwedzi wacho, imo mugore rechishanu rokutapwa kwaMambo Jehoyakini,
3  shoko raJehovha rakauya zvakananga kuna Ezekieri mwanakomana womupristi Bhuzai munyika yevaKadheya pedyo norwizi rwaKebhari, uye ruoko rwaJehovha rwakauya pamusoro pake ari munzvimbo iyoyo.
4  Zvino ndakaona, uye tarira! mhepo ine mvura yakanga ichibva kuchamhembe, gore gobvu guru nomoto waivaima, uye rakanga richipenya kumativi ose, pakati paro paiva nechimwe chinhu chakaita sechinhu chakagadzirwa nendarama nesirivha, chaiva mukati momoto wacho.
5  Mukati mawo maiva nezvinhu zvakaita sezvisikwa zvipenyu zvina, uye zvairatidzika seizvi: zvakanga zvakaita somunhu wepanyika.
6  Chimwe nechimwe chaiva nezviso zvina, uye chimwe nechimwe chazvo chaiva nemapapiro mana.
7  Tsoka dzazvo dzakanga dzakatwasuka, pasi petsoka dzazvo pakanga pakaita sepasi petsoka dzemhuru; uye dzaipenya sokupenya kunoita mhangura yakabwinyiswa.
8  Kumativi azvo mana pasi pemapapiro azvo paiva nemaoko omunhu, uye zvose zviri zvina zvaiva nezviso zvazvo nemapapiro azvo.
9  Mapapiro azvo akanga akabatana. Zvaisatendeuka pazvaifamba; chimwe nechimwe chaifamba chakananga mberi.
10  Kana kuri kutaridzika kwezviso zvazvo, zvose zviri zvina zvaiva nechiso chomunhu nechiso cheshumba kurudyi, zvose zviri zvina zvaiva nechiso chenzombe kuruboshwe; zvose zviri zvina zvaivawo nechiso chegondo.
11  Ndizvo zvakanga zvakaita zviso zvazvo. Mapapiro azvo akanga akatambanudzirwa kumusoro. Chimwe nechimwe chaiva nemaviri akabatana, uye maviri akanga akafukidza miviri yazvo.
12  Chimwe nechimwe chaifamba chakananga mberi. Zvaienda chero kupi zvako uko mudzimu waida kuenda. Zvaisatendeuka pazvaifamba.
13  Kana kuri kutaridzika kwezvisikwa zvipenyu zvacho, chitarisiko chazvo chakanga chakaita semazimbe omoto anobvira. Chimwe chinhu chakaita sezhenje romoto chakanga chichienda mberi nokudzoka shure pakati pezvisikwa zvipenyu zvacho, moto wacho waipenya, uye mukati momoto wacho maibuda mheni.
14  Zvisikwa zvacho zvipenyu zvaiita semheni sezvazvaienda mberi nokudzoka shure.
15  Pandakaramba ndichiona zvisikwa zvacho zvipenyu, chokwadi, tarira! kwaiva nevhiri rimwe chete raiva panyika kurutivi rwezvisikwa zvipenyu zvacho, pedyo nezviso zvina zvechimwe nechimwe.
16  Kutaridzika kwemavhiri acho nokugadzirwa kwawo, zvakanga zvakafanana nokupenya kwedombo rekrisoriti; uye ose ari mana akanga akafanana. Kutaridzika kwawo nokugadzirwa kwawo zvakanga zvakangoita sezvinoita vhiri kana riri mukati merimwe vhiri.
17  Paaifamba, aifamba nemativi awo mana. Akanga asingatendeukiri kumwe paaifamba.
18  Marimu awo akanga akareba zvokuti aityisa; uye marimu awo ose ari mana akanga azere nemaziso kumativi ose.
19  Paifamba zvisikwa zvacho zvipenyu, mavhiri acho aifambawo ari parutivi pazvo, uye zvisikwa zvipenyu zvacho pazvaisimudzwa zvichibva panyika, mavhiri acho aisimudzwawo.
20  Zvaienda chero kupi zvako uko mudzimu waida kuenda, ikoko uko mudzimu waida kuenda; uye mavhiri acho aisimudzwawo ari pedyo nazvo, nokuti mudzimu waishanda pachisikwa chipenyu waiva mumavhiri.
21  Pazvaifamba, iwo aifambawo; pazvaimira, iwo aimirawo; uye pazvaisimudzwa zvichibva panyika, mavhiri acho aisimudzwawo ari pedyo nazvo, nokuti mudzimu waishanda pachisikwa chipenyu waiva mumavhiri.
22  Pamusoro pemisoro yezvisikwa zvacho zvipenyu paiva nechinhu chakaita senzvimbo huru chakafanana nokuvaima kwemvura yakaita chando inotyisa, chakatambanudzwa pamusoro pemisoro yazvo.
23  Mapapiro azvo akanga akatwasanudzwa pasi penzvimbo yacho huru, rimwe rakabatana nerimwe racho. Chimwe nechimwe chaiva nemapapiro maviri aifukidza miviri yazvo kurutivi rwuno uye chimwe nechimwe chaiva nemaviri aifukidza kurutivi urwo.
24  Ndakanzwa kutinhira kwemapapiro azvo, kutinhira kwakafanana nokwemvura zhinji, kwakafanana nokutinhira kwoWemasimbaose, pazvaifamba, iyo mheremhere yakaita soruzha rwevanhu vakadzika musasa. Pazvaimira, zvaidzikisa mapapiro azvo pasi.
25  Zvino inzwi rakanzwika pamusoro penzvimbo yacho huru yaiva pamusoro pemisoro yazvo. (Pazvaimira, zvaidzikisa mapapiro azvo pasi.)
26  Pamusoro penzvimbo yacho huru yaiva pamusoro pemisoro yazvo paiva nechimwe chinhu chakaita sedombo resafaya, chakaita sechigaro choumambo. Pamusoro pechinhu chakaita sechigaro choumambo paiva nomumwe munhu aiita sokunge kuti munhu wepanyika aiva pamusoro pacho, nechokumusoro.
27  Zvino ndakaona chimwe chinhu chakanga chakaita sokupenya kwechinhu chakagadzirwa nendarama nesirivha, chakaita somoto mukati macho mose, kubvira maiita sokunge muhudyu make zvichikwira; uye kubvira maiita sokunge muhudyu make zvichidzika ndakaona chimwe chinhu chakaita somoto, uye aipenya kumativi ose.
28  Kwaiva nechimwe chinhu chakaita somuraraungu unobuda mugore gobvu pazuva rinonaya mvura zhinji. Ndizvo zvakanga zvakaita kupenya kwacho kumativi ose. Kwakanga kwakaita sokubwinya kwaJehovha. Pandakakuona, ndakabva ndawira pasi nechiso changu, ndikatanga kunzwa inzwi romunhu aitaura.
2  Zvino akati kwandiri: “Mwanakomana womunhu, mira netsoka dzako kuti nditaure newe.”
2  Paakangotaura neni mudzimu wakatanga kupinda mukati mangu, ukazoita kuti ndimire netsoka dzangu kuti ndinzwe Iye aitaura neni.
3  Zvino akati kwandiri: “Mwanakomana womunhu, ndiri kukutuma kuvanakomana vaIsraeri, kumarudzi anopandukira ayo akandipandukira. Ivo nemadzitateguru avo vakanditadzira kusvikira pazuva ranhasi chairo.
4  Kuvanakomana vane zviso zvinovirima, vane mwoyo yakaoma—ndiri kukutuma kwavari, uye uti kwavari, ‘Izvi ndizvo zvataurwa naChangamire Ishe Jehovha.’
5  Kunyange vakateerera kana kuti vakaramba—nokuti ivo iimba inopandukira—vachazivawo kuti pakati pavo paiva nomuprofita.
6  “Zvino iwe, haiwa mwanakomana womunhu, usavatya; usatya mashoko avo, nokuti kune vanhu vane nharo uye zvinhu zvinokubaya uye uri kugara pakati pezvinyavada. Usatya mashoko avo, uye usavhundutswa nezviso zvavo, nokuti ivo iimba inopandukira.
7  Taura mashoko angu kwavari, pasinei nokuti vanoteerera kana kuti vanoramba, nokuti ivo vapanduki.
8  “Zvino iwe, haiwa mwanakomana womunhu, inzwa zvandiri kukuudza. Usapandukira sezvinoita imba yacho inopandukira. Vhura muromo wako udye zvandiri kukupa.”
9  Zvino ndakaona, uye tarira! kwaiva noruoko rwakatambanudzirwa kwandiri, uye tarira! bhuku rakaitwa mupumburu rakanga riri maruri.
10  Akaripetenura zvishoma nezvishoma pamberi pangu, uye rakanga rakanyorwa mukati maro nokunze kwaro; uye mukati maro makanga makanyorwa nziyo dzemariro uye kuchema nokuungudza.
3  Zvino akati kwandiri: “Mwanakomana womunhu, idya chaunowana. Idya mupumburu uyu, uende, utaure neimba yaIsraeri.”
2  Naizvozvo ndakashama muromo wangu, iye akandidyisa mupumburu uyu zvishoma nezvishoma.
3  Akati kwandiri: “Mwanakomana womunhu, ita kuti dumbu rako ridye, kuti uzadze ura hwako nomupumburu uyu wandiri kukupa.” Ndakatanga kuudya, ukaita souchi mukanwa mangu nokuda kwokutapira kwawo.
4  Zvino akaramba achiti kwandiri: “Mwanakomana womunhu, enda upinde pakati peimba yaIsraeri, utaure mashoko angu kwavari.
5  Nokuti hausi kutumwa kuvanhu vane mutauro usinganzwisisiki kana kuti vane rurimi rwakaoma—iko kuimba yaIsraeri,
6  kwete kumarudzi mazhinji ane mutauro usinganzwisisiki kana kuti ane rurimi rwakaoma, anotaura mashoko ausingagoni kunzwisisa. Kudai ndakutuma kwavari, vanhu vakadaro vaizokuteerera.
7  Asi imba yaIsraeri icharamba kukuteerera, nokuti havasi kuda kunditeerera; nokuti vose veimba yaIsraeri vanhu vane misoro yakaoma nemwoyo yakaoma.
8  Tarira! ndaomesa chiso chako sezvakangoita zviso zvavo uye ndaomesa huma yako sokuoma kwakangoita huma dzavo.
9  Ndaomesa huma yako sedhaimani, kupfuura dombo rakaoma kwazvo. Usavatya, uye usavhundutswa nezviso zvavo, nokuti ivo iimba inopandukira.”
10  Akatizve kwandiri: “Mwanakomana womunhu, isa mashoko ose andichakuudza mumwoyo mako, unzwe nenzeve dzako.
11  Enda upinde pakati pevanhu vakatapwa, pakati pevanakomana vevanhu vokwako, utaure navo, uti kwavari, ‘Izvi ndizvo zvataurwa naChangamire Ishe Jehovha,’ pasinei nokuti vanoteerera here kana kuti vanoramba.”
12  Zvino mudzimu wakanditakura, ndikatanga kunzwa kutinhira kwokumhanya kukuru shure kwangu kuchiti: “Kubwinya kwaJehovha ngakukudzwe panzvimbo yake.”
13  Paiva nokutinhira kwemapapiro ezvisikwa zvipenyu akanga achigunzvana, uye kutinhira kwemavhiri aiva pedyo nazvo, nokutinhira kwokumhanya kukuru.
14  Mudzimu wakanditakura, ukanditora, zvokuti ndakaenda ndiine shungu, ndakatsamwa, uye ruoko rwaJehovha rwaiva pamusoro pangu rwaiva nesimba.
15  Naizvozvo ndakapinda pakati pevanhu vakatapwa kuTeri-abhibhi, vaigara pedyo norwizi rwaKebhari, ndikatanga kugara pavakanga vachigara; uye ndakaramba ndigere ipapo kwemazuva manomwe, ndakadumbirwa ndiri pakati pavo.
16  Zvino mazuva manomwe apera, shoko raJehovha rakauya kwandiri, richiti:
17  “Mwanakomana womunhu, ndakakugadza kuti uve murindi weimba yaIsraeri, unofanira kunzwa mashoko anobva mumuromo mangu uye unofanira kuvanyevera zvinobva kwandiri.
18  Kana ini ndikati kumunhu akaipa, ‘Chokwadi uchafa,’ asi iwe ukarega kumunyevera kana kutaura kuti unyevere munhu akaipa panzira yake yakaipa kuti umuchengetedze ari mupenyu, iye zvaari munhu akaipa, achafira mukukanganisa kwake, asi ropa rake ndicharibvunza paruoko rwako.
19  Asi kana iwe uchinge wanyevera munhu akaipa, iye akasatendeuka pane zvakaipa zvake uye panzira yake yakaipa, iye achafira kukanganisa kwake; asi iwe uchange wanunura mweya wako.
20  Zvino kana munhu akarurama akarega kuita zvakarurama oita zvisina kururama, ini ndoisa chinhu chinogumbura pamberi pake, iye achafa nokuti hauna kumunyevera. Iye achafira chivi chake, uye mabasa ake akarurama aakaita haazoyeukwi, asi ropa rake ndicharibvunza paruoko rwako.
21  Asi kana iwe uchinge wanyevera munhu akarurama, kuti munhu wacho akarurama arege kutadza, iye akasatadza, chokwadi iye acharamba achirarama nokuti akanga anyeverwa, uye iwe uchange wanunura mweya wako.”
22  Zvino ruoko rwaJehovha rwakauya pamusoro pangu ndiri ipapo, iye akati kwandiri: “Simuka uende kubani, uye ini ndichataura newe ikoko.”
23  Naizvozvo ndakasimuka, ndikaenda kubani, uye tarira! kubwinya kwaJehovha kwakanga kwakamira ikoko, kwakaita sokubwinya kwandakanga ndamboona pedyo norwizi rwaKebhari, ndikawira pasi nechiso changu.
24  Mudzimu wakabva wapinda mukati mangu, ukaita kuti ndimire netsoka dzangu, iye akatanga kutaura neni, akati: “Enda uzvivharire mumba mako.
25  Zvino iwe, haiwa mwanakomana womunhu, tarira! vachaisa tambo pauri vokusunga nadzo zvokuti haungabudi uchinopinda pakati pavo.
26  Ndichaita kuti rurimi rwako runamatire kumusoro kwomukanwa mako, uchava mbeveve, uye hauzovi munhu anovatsiura, nokuti ivo iimba inopandukira.
27  Pandinotaura newe ndichavhura muromo wako, uye iwe uti kwavari, ‘Izvi ndizvo zvataurwa naChangamire Ishe Jehovha.’ Munhu anonzwa ngaanzwe, uye anoramba ngaarambe, nokuti ivo iimba inopandukira.
33  Zvino shoko raJehovha rakauya kwandiri, richiti:
2  “Mwanakomana womunhu, taura nevanakomana vevanhu vokwako, uti kwavari, “‘Kana ndikauyisa bakatwa panyika nepavanhu vomunyika yacho, vose zvavo vakatora murume, vakamugadza kuti ave murindi wavo,
3  iye akaona bakatwa richiuya panyika, akaridza hwamanda, akanyevera vanhu,
4  munhu anonzwa akanzwa kurira kwehwamanda, asi iye orega zvachose kuteerera kunyevera kwacho, bakatwa rikauya, rikamubvisa, ropa rake richava pamusoro pake.
5  Iye akanzwa kurira kwehwamanda, asi haana kuteerera kunyevera kwacho. Ropa rake richava paari. Kudai akanga ateerera kunyevera kwacho, mweya wake ungadai wakaponeswa.
6  “‘Asi kana murindi akaona bakatwa richiuya, akasaridza hwamanda uye vanhu vakasanyeverwa zvachose, bakatwa rikauya, rikabvisa mweya yavo, iyo ichabviswa nokuda kwokukanganisa kwayo, asi ropa rayo ndicharibvunza paruoko rwomurindi wacho.’
7  “Zvino iwe, haiwa mwanakomana womunhu, ndakakugadza kuti uve murindi weimba yaIsraeri, unofanira kunzwa shoko rinobva mumuromo mangu, wovapa nyevero inobva kwandiri.
8  Kana ini ndikati kumunhu akaipa, ‘Haiwa iwe munhu akaipa, chokwadi uchafa!’ asi iwe ukarega kutaura kuti unyevere munhu akaipa panzira yake, iye zvaari munhu akaipa achafira mukukanganisa kwake, asi ropa rake ndicharibvunza paruoko rwako.
9  Asi kana iwe ukanyevera munhu akaipa kuti atendeuke panzira yake, asi iye akasatendeuka panzira yake, iye achafira mukukanganisa kwake, asi iwe uchanunura mweya wako.
10  “Zvino iwe, haiwa mwanakomana womunhu, iti kuimba yaIsraeri, ‘Imi makati: “Nokuti kumukira kwedu nezvivi zvedu zviri pamusoro pedu uye tiri kuorera mazviri, zvino tingaramba sei tichirarama?”’
11  Iti kwavari, ‘“Noupenyu hwangu,” ndizvo zvinotaura Changamire Ishe Jehovha, “Handifariri rufu rwomunhu akaipa, asi kuti munhu akaipa atendeuke panzira yake, arambe achirarama. Tendeukai, tendeukai panzira dzenyu dzakaipa, nokuti muchafireiko, haiwa imi imba yaIsraeri?”’
12  “Zvino iwe, haiwa mwanakomana womunhu, iti kuvanakomana vevanhu vokwako, ‘Kururama kwomunhu akarurama hakuzomununuri pazuva rokumukira kwake. Asi kana kuri kuipa kwomunhu akaipa, haazogumburwi nakwo pazuva raanotendeuka achibva pane zvakaipa zvake. Uyewo hapana munhu akarurama achakwanisa kuramba achirarama nokuda kwokururama kwacho pazuva raanotadza.
13  Pandinoti kumunhu akarurama: “Chokwadi ucharamba uchirarama,” iye akavimba nokururama kwake, akarega kururamisira, mabasa ake ose akarurama haazoyeukwi, asi nokuda kwezvisina kururama zvaakaita—iye achafira izvozvo.
14  “‘Kana ini ndikati kumunhu akaipa: “Chokwadi uchafa,” iye akatendeuka kubva pachivi chake, akaruramisira uye akaita zvakarurama,
15  munhu wacho akaipa akadzorera chinhu chaakatora kuti ambofanobata, akaripa zvinhu zvaakatora nougororo, akafamba nemirau youpenyu nokurega kuita zvisina kururama, chokwadi acharamba achirarama. Iye haazofi.
16  Hapana zvivi zvake zvaakaita zvichayeukwa pamusoro pake. Iye akaruramisira uye akaita zvakarurama. Chokwadi acharamba achirarama.’
17  “Vanakomana vevanhu vokwako vakati, ‘Nzira yaJehovha haina kururama,’ asi nzira dzavo ivo ndidzo dzisina kururama.
18  “Kana munhu akarurama akarega kuita zvakarurama, oita zvisina kururama, iye achafirawo izvozvo.
19  Uye munhu akaipa akatendeuka pane zvakaipa, oruramisira uye oita zvakarurama, iye acharamba achirarama nokuda kwaizvozvo.
20  “Imi makati, ‘Nzira yaJehovha haina kururama.’ Ndichatonga mumwe nomumwe zvinoenderana nenzira dzake, haiwa imi imba yaIsraeri.”
21  Zvino mugore rechigumi nemaviri, mumwedzi wechigumi, pazuva rechishanu romwedzi watakatapwa, mumwe munhu akanga apukunyuka akazouya kwandiri achibva kuJerusarema, achiti: “Guta raputswa!”
22  Zvino ruoko rwaJehovha rwakanga rwauya pamusoro pangu manheru acho, munhu akanga apukunyuka asati asvika, Iye akashamisa muromo wangu munhu uya asati asvika kwandiri mangwanani, muromo wangu wakanga washamiswa uye handina kuzotadzazve kutaura.
23  Zvino shoko raJehovha rakatanga kuuya kwandiri, richiti:
24  “Mwanakomana womunhu, vagari vomunzvimbo idzi dzakaparadzwa vari kutaura nezvenyika yaIsraeri vachiti, ‘Abrahamu aingova mumwe chete asi akaita kuti nyika ive yake. Isu tiri vazhinji; uye tapiwa nyika yacho kuti ive yedu.’
25  “Naizvozvo iti kwavari, ‘Zvanzi naChangamire Ishe Jehovha: “Munoramba muchidya pamwe chete neropa, munoramba muchitarira kuzvidhori zvenyu zvinosemesa sendove, uye munoramba muchidurura ropa. Saka mungaita kuti nyika yacho ive yenyu here?
26  Munovimba nebakatwa renyu. Munoita chinhu chinosemesa, uye mumwe nomumwe wenyu anosvibisa mudzimai womumwe wake. Saka mungaita kuti nyika yacho ive yenyu here?”’
27  “Uti kwavari, ‘Zvanzi naChangamire Ishe Jehovha: “Noupenyu hwangu, vaya vari munzvimbo dzakaparadzwa vachaurayiwa nebakatwa; uye uya ari kusango, ndichaita kuti ave zvokudya zvemhuka yomusango; uye vaya vari munzvimbo dzakasimba nomumapako vachaurayiwa nedenda.
28  Ndichaita kuti nyika yacho ive dongo, uye ive nzvimbo isina chinhu, kudada kwayo nokuda kwesimba rayo kuchagumiswa, uye makomo aIsraeri achaitwa dongo, pasina munhu anopfuura nomairi.
29  Vachaziva kuti ndini Jehovha pandichaita kuti nyika yacho ive dongo, uye ive nzvimbo isina chinhu, nokuda kwezvinhu zvavo zvose zvinosemesa zvavakaita.”’
30  “Zvino iwe, haiwa mwanakomana womunhu, vanakomana vevanhu vokwako vari kutaurirana pamusoro pako vari pedyo nemadziro nepamasuo edzimba, uye mumwe ataurirana nomumwe, mumwe nomumwe nehama yake, vachiti, ‘Ndapota, uyai munzwe kuti kune shoko ripi riri kubva kuna Jehovha.’
31  Vachauya kwauri, sokuuya kunoita vanhu, vogara pamberi pako sezvinoita vanhu vangu; uye vachanzwa mashoko ako asi havazoaiti, nokuti vanotaura nemiromo yavo nezvokuchiva kwavo uye mwoyo yavo iri kutevera pfuma yavo isina kururama.
32  Zvino, tarira! kwavari iwe wakaita sorwiyo rworudo runofadza nyama, somunhu ane inzwi rakanaka uye anoridza chiridzwa chine tambo zvakanaka. Vachanzwa mashoko ako, asi hapana vachaaita.
33  Zvino pazvichaitika—tarira! izvo zvichaitika—vachazivawo kuti muprofita aiva pakati pavo.”
12  Zvino shoko raJehovha rakaramba richiuya kwandiri, richiti:
2  “Mwanakomana womunhu, uri kugara pakati peveimba inopandukira, vane maziso okuona asi vasingaoni, vane nzeve dzokunzwa asi vasinganzwi, nokuti ivo iimba inopandukira.
3  Zvino iwe, haiwa mwanakomana womunhu, zvirongedzere mukwende wokutapwa nawo, utapwe ari masikati ivo vachizviona, utapwe uchibva panzvimbo yako uchienda kune imwe nzvimbo ivo vachizviona. Zvimwe vachaona, kunyange zvazvo vari imba inopandukira.
4  Unofanira kubudisa mukwende wako sezvinoitwa mukwende wokutapwa nawo ari masikati ivo vachizviona, uye iwe uende ava manheru ivo vachizviona, sezvinoitwa vaya vari kutapwa.
5  “Boora madziro ivo vachizviona, ubudise mukwende naipapo.
6  Unofanira kuutakura nepapfudzi ivo vachizviona. Uubudise kwasviba. Ufukidze chiso chako kuti urege kuona nyika, nokuti ndakuita chiratidzo kuimba yaIsraeri.”
7  Zvino ndakaita sezvandakanga ndarayirwa chaizvo. Ndakabudisa mukwende wangu, wakangoita somukwende wokutapwa nawo, ari masikati; uye ava manheru ndakaboora madziro noruoko. Ndakaubudisa kwasviba. Ndakautakura nepapfudzi rangu, ivo vachizviona.
8  Zvino shoko raJehovha rakaramba richiuya kwandiri ava mangwanani, richiti:
9  “Mwanakomana womunhu, vaya veimba yaIsraeri, iyo imba inopandukira, havana here kuti kwauri, ‘Uri kuitei?’
10  Iti kwavari, ‘Zvanzi naChangamire Ishe Jehovha: “Kune chirevo ichi chine chokuita nejinda pamusoro peJerusarema neimba yose yaIsraeri iri pakati pavo.”’
11  “Iti, ‘Ndiri chiratidzo chenyu. Ivo vachaitirwa sezvandakaita. Vachatapwa, vachaenda kwavanenge vatapwa.
12  Jinda riri pakati pavo richatakura mukwende nepapfudzi kwasviba, robuda; vachaboora pamadziro kuti vaubudise naipapo. Richafukidza chiso charo kuti rirege kuona nyika neziso raro.’
13  Ndichatambanudza mambure angu okuvhimisa pamusoro paro, richabatwa nemambure angu okuvhimisa; uye ndichaenda naro kuBhabhironi, kunyika yevaKadheya, asi harizoioni; uye iro richafira ikoko.
14  Vose vakaripoteredza kuti varibatsire, nemapoka aro ose ehondo, ndichavaparadzira kumhepo dzose; uye ndichavavhomorera bakatwa ndichivatevera.
15  Vachaziva kuti ndini Jehovha pandichavaparadzira pakati pemamwe marudzi, ndoita kuti vapararire munyika zhinji.
16  Ndichasiya varume vashomanana vavo kuti varege kuurayiwa nebakatwa, nenzara nedenda, kuti varondedzere zvinhu zvavo zvose zvinosemesa pakati pemarudzi avachaenda kwaari; uye vachaziva kuti ndini Jehovha.”
17  Zvino shoko raJehovha rakaramba richiuya kwandiri, richiti:
18  “Mwanakomana womunhu, idya zvokudya zvako uchibvunda, unwe mvura yako usina kugadzikana uye uchizvidya mwoyo.
19  Uti kuvanhu vomunyika, ‘Zvanzi naChangamire Ishe Jehovha kuvagari vomuJerusarema vari panyika yaIsraeri: “Vachadya zvokudya zvavo vachizvidya mwoyo, vachanwa mvura yavo vachitya kwazvo, kuti nyika yacho iitwe dongo chose nokuda kwechisimba chavose vanogara mairi.
20  Maguta anogarwa achaparadzwa, nyika ichava dongo; uye muchaziva kuti ndini Jehovha.”’”
21  Zvino shoko raJehovha rakauyazve kwandiri, richiti:
22  “Mwanakomana womunhu, chirevo ichi chamuri kutaura panyika yaIsraeri, muchiti, ‘Mazuva awedzerwa, uye zvakaratidzwa zvose zvaparara’ ndecheiko?
23  Naizvozvo iti kwavari, ‘Zvanzi naChangamire Ishe Jehovha: “Ndichaita kuti chirevo ichi chigume, uye havazochitaurizve sechirevo pakati paIsraeri.”’ Asi taura navo uchiti, ‘Mazuva aswedera pedyo, uye kuitika kwezvakaratidzwa zvose.’
24  Nokuti hakuzovizve nechinhu chero chipi zvacho chakaratidzwa chisina zvachinobatsira kana kushopera kwokubata kumeso pakati peimba yaIsraeri.
25  ‘“Nokuti ini Jehovha, ndichataura shoko randichataura, uye richaitwa. Harizosundirwi mberi zvakare, nokuti mumazuva enyu, haiwa imi imba inopandukira, ndichataura shoko ndoriita,” ndizvo zvinotaura Changamire Ishe Jehovha.’”
26  Zvino shoko raJehovha rakaramba richiuya kwandiri, richiti:
27  “Mwanakomana womunhu, tarira! vaya veimba yaIsraeri vari kuti, ‘Chiratidzo chaari kuona ndechemazuva mazhinji ari kure, uye ari kuprofita nezvenguva iri kure.’
28  Naizvozvo iti kwavari, ‘Zvanzi naChangamire Ishe Jehovha: “‘Mashoko angu ose haazosundirwi mberi zvakare. Shoko randichataura richaitwa,’ ndizvo zvinotaura Changamire Ishe Jehovha.”’”
