4  Zvisinei, kutaura kwakafuridzirwa kunotaura pachena kuti munguva dzinouya vamwe vachatsauka pakutenda, vachiteerera kutaura kwakafuridzirwa kunotsausa nedzidziso dzemadhimoni,
2  nounyengeri hwevanhu vanoreva nhema, vane hana dzakapiswa sokunge nesimbi inoisa mucherechedzo;
3  vachirambidza kuroorana, vachirayira kurega zvokudya zvakasikwa naMwari kuti zvidyiwe nokuonga nevaya vanotenda uye vanoziva chokwadi zvakarurama.
4  Chikonzero cheizvi ndechokuti zvisikwa zvose zvaMwari zvakanaka kwazvo, uye hapana chinofanira kurambwa kana chichigamuchirwa nokuonga,
5  nokuti chinotsveneswa neshoko raMwari nokuchinyengeterera.
6  Kana ukapa hama mazano aya uchava mushumiri waKristu Jesu akanaka, akarerwa nemashoko okutenda needzidziso yakanaka yawakanyatsotevera.
7  Asi ramba ngano dzinoshatisa zvinhu zvitsvene uye dzinotaurwa nechembere. Uyewo, vavarira kuzvirovedza nokuzvipira kuna Mwari.
8  Nokuti kurovedza muviri kunobatsira zvishoma; asi kuzvipira kuna Mwari kunobatsira muzvinhu zvose, zvakuine chipikirwa choupenyu huno nohuya huchauya.
9  Shoko iroro rakatendeka uye rakakodzera kugamuchirwa kwazvo.
10  Nokuti ndizvo zvatinoshandira nesimba nokubishairira, nokuti takaisa tariro yedu pana Mwari mupenyu, uyo ari Muponesi wevanhu vemarudzi ose, kunyanya wevakatendeka.
11  Ramba uchipa mirayiro iyi nokuidzidzisa.
12  Ngaparege kuva nomunhu anombozvidza uduku hwako. Asi, iva muenzaniso kune vakatendeka, pakutaura, pamufambiro, parudo, pakutenda, pakuchena.
13  Ramba uchishingairira kuverengera vanhu vose, kurayira, uye kudzidzisa, kusvikira ndauya.
14  Usaregeredza chipo chiri mauri chawakapiwa nokufanotaurirwa, boka revarume vakuru parakaisa maoko aro pauri.
15  Fungisisa zvinhu izvi; nyura mazviri, kuti kufambira mberi kwako kuonekwe nevanhu vose.
16  Ramba uchizvichenjerera iwe nokudzidzisa kwako. Rambira pazvinhu izvi, nokuti kana ukaita izvi uchazviponesa iwe nevaya vanokuteerera.
6  Varanda vose vari pajoko ngavarambe vachifunga kuti vanatenzi vavo vakakodzera kukudzwa zvizere, kuti zita raMwari nedzidziso zvirege kutaurwa zvakaipa nezvazvo.
2  Zvakare, vaya vane vanatenzi vanotenda ngavarege kuvazvidza, nokuti ivo ihama. Asi, ngavatova varanda nomwoyo wose, nokuti vaya vari kubatsirwa nokushanda kwavo kwakanaka vatendi uye vanhu vanodiwa. Ramba uchidzidzisa zvinhu izvi nokupa mirayiro iyi.
3  Kana munhu akadzidzisa imwe dzidziso uye asingabvumirani nemashoko anopa utano, aya aShe wedu Jesu Kristu, kana nokudzidzisa kunoenderana nokuzvipira kuna Mwari,
4  iye anozvitutumadza nokuda kwokudada, asinganzwisisi chero chinhu chipi zvacho, asi ane pfungwa dzinorwarira mibvunzo nenharo pamusoro pemashoko. Muzvinhu izvi munobva shanje, kukakavadzana, kutaura zvokutuka, kunyumwira kwakaipa,
5  nharo dzakasimba pamusoro pezvinhu zvisingakoshi zvevanhu vane pfungwa dzakaora uye vakatorerwa chokwadi, vachifunga kuti kuzvipira kuna Mwari inzira inopfumisa.
6  Chokwadi, kuzvipira kuna Mwari uku pamwe chete nokugutsikana inzira inopfumisa kwazvo.
7  Nokuti hatina kuuya nechinhu panyika, uye hapana chatingabuda nacho.
8  Naizvozvo, kana tiine zvokudya nezvokupfeka nepokugara, tichagutsikana nezvinhu izvi.
9  Zvisinei, vaya vakatsunga kupfuma vanowira mumuedzo nomumusungo nomukuchiva zvinhu zvizhinji zvoupenzi nezvinokuvadza, zvinonyudza vanhu mukuparadzwa nomukurasikirwa.
10  Nokuti kuda mari ndiwo mudzi wezvinhu zvinokuvadza zvemarudzi ose, uye vachitevera rudo irworwo, vamwe vakatsauswa pakutenda, vakazvibaya pose pose nokurwadziwa kuzhinji.
11  Zvisinei, haiwa iwe munhu waMwari, tiza zvinhu izvi. Asi tevera kururama, kuzvipira kuna Mwari, kutenda, rudo, kutsungirira, unyoro.
12  Irwa kurwa kwakanaka kwazvo kwokutenda, batisisa upenyu husingaperi hwawakadanirwa uye hwawakazivisa zvakanaka kwazvo pamberi pezvapupu zvizhinji.
13  Pamberi paMwari, anochengetedza zvinhu zvose zviri zvipenyu, uye paKristu Jesu, uyo sechapupu akazivisa zvakanaka kwazvo pamberi paPondiyo Pirato, ndinokurayira
14  kuti uchengete murayiro nenzira isina ruvara uye isina chainopomerwa kusvikira pakuoneka kwaShe wedu Jesu Kristu.
15  Kuoneka uku kucharatidzwa panguva yakwo yakatarwa naiye anofara, iye oga Mutongi Ane Simba, iye Mambo wevaya vanotonga semadzimambo uye Ishe wevaya vanotonga semadzishe,
16  iye oga asingafi, anogara muchiedza chisingasvikiki, asina munhu akambomuona kana anogona kumuona. Kukudzwa nesimba risingaperi ngazvive kwaari. Ameni.
17  Rayira vaya vakapfuma mumamiriro ezvinhu epanguva ino kuti varege kuzvikudza, uye kuti vasaise tariro yavo papfuma isingagoni kuvimbwa nayo, asi pana Mwari, anotipa zvinhu zvose kwazvo kuti tifare;
18  kuti vaite zvakanaka, kuti vapfume pamabasa akanaka, kuti vave norupo, vanoda kugovana,
19  vachizvichengetera nheyo yakanaka yenguva yemberi sepfuma yavo, kuti vabatisise upenyu chaihwo.
20  Haiwa Timoti, rinda zvawakaronzeswa, uchifuratira kutaura kusina zvakunobatsira kunoshatisa zvinhu zvitsvene, nokupokanidzana pamusoro peinonzi “zivo” iyo iri yenhema.
21  Nokuti vachishamisira nezivo yakadaro, vamwe vakatsauka pakutenda. Mutsa usina kukodzera kuwanwa ngauve nemi.
5  Usatsoropodza kwazvo murume akura. Asi, murayire sababa, varume vaduku sevanun’una,
2  vakadzi vakura savanaamai, vakadzi vaduku sehanzvadzi nokuchena kwose.
3  Kudza chirikadzi dziri chirikadzi chaidzo.
4  Asi kana chirikadzi iine vana kana vazukuru, ivava ngavatange kudzidza kuva netsika yokuzvipira kuna Mwari mumba mavo uye kuramba vachiripa muripo wakakodzera kuvabereki vavo navanasekuru, nokuti izvi zvinogamuchirika pamberi paMwari.
5  Zvino mukadzi ari chirikadzi chaiyo uye akasiyiwa asina chinhu, ndiye akaisa tariro yake muna Mwari, uye anoramba achiteterera, achinyengetera usiku nemasikati.
6  Asi uya anoda hake kufadza nyama akafa kunyange zvazvo ari mupenyu.
7  Naizvozvo ramba uchipa mirayiro iyi, kuti vave vasina chavanopomerwa.
8  Chokwadi kana munhu asingagoveri vokwake, kunyanya nhengo dzeimba yake, iye aramba kutenda uye akaipa kwazvo kupfuura munhu asingatendi.
9  Chirikadzi ngainyorwe kuti ibatsirwe yava nemakore asiri pasi pemakumi matanhatu, iri mudzimai aiva nomurume mumwe chete,
10  inopupurirwa nokuda kwemabasa akanaka, kana yakarera vana, kana yaigamuchira vaeni zvakanaka, kana yaigeza tsoka dzevatsvene, kana yaibatsira vaya vaitambura, kana yaitevera mabasa ose akanaka.
11  Asi, ramba chirikadzi duku, nokuti kana kuda kwadzo varume kwava pakati padzo naKristu, dzinobva dzada kuroorwa,
12  dzova nemhosva nokuti dzarega kutenda kwadzo kwokutanga.
13  Panguva iyoyo dzinodzidza kuva dzisina basa, dzichifamba-famba nedzimba; chokwadi, kwete chete kuva dzisina basa, asiwo dzinoita makuhwa uye dzinopindira munyaya dzevamwe vanhu, dzichitaura zvinhu zvadzisingafaniri kutaura.
14  Naizvozvo ndinoda kuti chirikadzi duku dziroorwe, dzibereke vana, dzitarisire imba, kuti dzirege kupa mushori chikonzero chokutuka.
15  Chokwadi, vamwe vakatotsauswa kuti vatevere Satani.
16  Kana mukadzi chero upi zvake anotenda aine hama dziri chirikadzi, ngaadzibatsire, uye ungano ngairege kuva nomutoro wacho. Ipapo inogona kubatsira vaya vari chirikadzi chaidzo.
17  Varume vakuru vanotungamirira nenzira yakanaka ngavanzi vakakodzera kukudzwa zvakapetwa kaviri, kunyanya vaya vanoshanda zvakaoma pakutaura nepakudzidzisa.
18  Nokuti rugwaro runoti: “Usasunga muromo wenzombe kana ichipura zviyo”; uyewo: “Mushandi akakodzera kuwana mubayiro wake.”
19  Usabvuma kupomerwa kunoitirwa murume mukuru, kutoti paine uchapupu hwezvapupu zviviri kana zvitatu.
20  Tsiura vanhu vane tsika yokuita chivi pamberi pevanhu vose, kuti vamwe vose vatye.
21  Ndinokurayira kwazvo pamberi paMwari naKristu Jesu nengirozi dzakasarudzwa, kuti uchengete zvinhu izvi pasina kufanotonga, usingaiti chinhu norusaruro.
22  Usachimbidza kuisa maoko ako pamunhu chero upi zvake; uyewo usagoverana muzvivi zvevamwe; zvichengete wakachena.
23  Usaramba uchingonwa mvura chete, asi shandisa waini shomanana nokuda kwomudumbu mako nokurwara-rwara kwaunogara uchiita.
24  Zvivi zvevamwe vanhu zvinobuda pachena, zvichibva zvaita kuti vakurumidze kutongwa, asi vamwe vanhu zvivi zvavo zvinobuda pachena pava paya.
25  Saizvozvowo mabasa akanaka anobuda pachena uye aya asina kudaro haangarambi akavanzwa.
1  Pauro, muapostora waKristu Jesu akarayirwa naMwari Muponesi wedu naKristu Jesu, tariro yedu,
2  kuna Timoti, mwana chaiye mukutenda: Mutsa usina kukodzera kuwanwa, ngoni norugare zvinobva kuna Mwari Baba nokuna Kristu Jesu Ishe wedu ngazvive newe.
3  Sezvandakakukurudzira kuti ugare muEfeso pandakanga ndava kuda kuenda kuMakedhoniya, ndinodarowo zvino, kuti urayire vamwe kuti varege kudzidzisa imwe dzidziso,
4  kana kuteerera ngano nenyaya dzemadzinza, zvisina zvazvinobatsira, asi zvinomutsa mibvunzo yokutsvakurudza panzvimbo pokugovera zvinhu zvinobva kuna Mwari pamusoro pokutenda.
5  Vavariro yomurayiro uyu rudo runobva mumwoyo wakachena nomuhana yakanaka nepakutenda kusina unyengeri.
6  Vachitsauka pazvinhu izvi, vamwe vakatsauswa, vakataura zvisina zvazvinobatsira,
7  vachida kuva vadzidzisi vomutemo, asi vasinganzwisisi zvinhu zvavari kutaura kana zvinhu zvavanotaura zvakasimba pamusoro pazvo.
8  Zvino tava kuziva kuti Mutemo wakanaka chero bedzi munhu achiita zvaunoda maererano nomutemo,
9  achiziva chinhu ichi, kuti mutemo hauitirwi munhu akarurama, asi vanhu vasingateereri mutemo nevasingadzoreki, vasingadi Mwari nevatadzi, vasina mutsa worudo, vanomhura, vanoponda vanababa uye vanoponda vanaamai, vanouraya vamwe vanhu,
10  zvifeve, varume vanorara nevarume, vanoba vanhu, vanoreva nhema, vanopika zvenhema, uye zvinhu zvose zvinopesana nokudzidzisa kunopa utano
11  maererano nemashoko akanaka anokudzwa aMwari anofara, andakaronzeswa.
12  Ndinoonga Kristu Jesu Ishe wedu, akandipa simba, nokuti akaona kuti ndakatendeka nokundipa ushumiri,
13  kunyange zvazvo kare ndaiva munhu anomhura nomutambudzi nomunhu aiita zvakaipa. Kunyange zvakadaro, ndakanzwirwa ngoni, nokuti ndakanga ndisingazivi uye ndakazviita ndisina kutenda.
14  Asi mutsa usina kukodzera kuwanwa waShe wedu wakava mukuru kwazvo pamwe chete nokutenda norudo ruri muna Kristu Jesu.
15  Shoko rokuti Kristu Jesu akauya munyika kuzoponesa vatadzi rakatendeka uye rinofanira kugamuchirwa kwazvo. Ini ndiri mukuru pana ivava.
16  Kunyange zvakadaro, chakaita kuti ini ndinzwirwe ngoni ndechokuti, Kristu Jesu, achishandisa ini somuenzaniso mukuru, aratidze mwoyo murefu wake wose kuti ape muenzaniso vaya vachaisa kutenda kwavo paari kuti vawane upenyu husingaperi.
17  Zvino kuna Mambo asingagumi, asingaori, asingaoneki, iye Mwari oga, ngakuve nokuremekedzwa nokukudzwa nokusingaperi-peri. Ameni.
18  Ndinokupa murayiro uyu, iwe mwana, Timoti, maererano nezvakafanotaurwa pamusoro pako, kuti naizvozvi urambe uchirwa hondo yakanaka;
19  uine kutenda nehana yakanaka, iyo yakaraswa nevamwe, kutenda kwavo kukaparara sengarava yaparara.
20  Himeniyo naArekizanda ndivo vamwe vaivava, uye ndakavaisa kuna Satani kuti vadzidziswe vachiita zvokurangwa kuti varege kumhura.
2  Naizvozvo, kutanga, ndinorayira kuti kuteterera, minyengetero, mikumbiro, kuonga, zviitirwe vanhu vemarudzi ose,
2  zviitirwe madzimambo nevaya vose vane nzvimbo dzepamusoro; kuti tirambe tichirarama upenyu hwakadzikama nohwakanyarara, tichizvipira kuna Mwari uye tiri vomwoyo wose zvizere.
3  Izvi zvakanaka kwazvo uye zvinogamuchirika pamberi poMuponesi wedu, Mwari,
4  uyo anoda kuti vanhu vemarudzi ose vaponeswe uye vasvike pakuva nezivo yakarurama pamusoro pechokwadi.
5  Nokuti kuna Mwari mumwe chete, nomurevereri mumwe chete pakati paMwari nevanhu, Kristu Jesu, iye munhu,
6  akazvipa kuti ave rudzikinuro runoenzanirana navose—izvi ndizvo zvichapupurirwa panguva yazvo chaiyo.
7  Ndakagadzwa kuti ndive muparidzi nomuapostora nokuda kwouchapupu uhwu—ndiri kutaura chokwadi, handisi kureva nhema—ndiri mudzidzisi wemamwe marudzi panyaya yokutenda uye yechokwadi.
8  Naizvozvo ndinoda kuti varume munzvimbo dzose varambe vachinyengetera, vachisimudza maoko akavimbika, pasina hasha uye nharo.
9  Saizvozvowo ndinoda kuti vakadzi vashonge nguo dzakagadzirwa zvakanaka, vaine mwero nepfungwa dzakanaka, vasingaruki bvudzi nendarama kana nemaparera kana kupfeka nguo dzinodhura kwazvo,
10  asi nenzira inokodzera vakadzi vanoti vanotya Mwari, naiwo mabasa akanaka.
11  Mukadzi ngaadzidze akanyarara achizviisa pasi zvizere.
12  Handitenderi mukadzi kuti adzidzise, kana kuti ave nesimba pamurume, asi kuti anyarare.
13  Nokuti Adhamu akatanga kuumbwa, kukazotevera Evha.
14  Uyewo, Adhamu haana kunyengerwa, asi mukadzi ndiye akanyengerwa kwazvo, akasvika pakudarika.
15  Zvisinei, achava akachengeteka nokubereka vana, chero bedzi iye akaramba ari mukutenda nomurudo nomuutsvene uyewo aine pfungwa dzakanaka.
3  Shoko iri rakatendeka. Kana murume chero upi zvake achitsvaka kuva mutariri, ari kuda basa rakanaka.
2  Naizvozvo mutariri anofanira kuva asina chaanopomerwa, murume ane mudzimai mumwe chete, ane tsika dzine mwero, ane pfungwa dzakanaka, akarongeka, anogamuchira vaeni zvakanaka, anokwanisa kudzidzisa,
3  asiri chidhakwa chinokakavara, asingarovi, asi anonzwisisa, asingarwi, asingadi mari,
4  murume anotungamirira imba yake zvakanaka, ane vana vanozviisa pasi nomwoyo wose;
5  (chokwadi kana murume chero upi zvake asingagoni kutungamirira imba yake, achatarisira sei ungano yaMwari?)
6  kwete murume achangobva kutendeuka, kuti arege kuzvitutumadza nokudada, akawira mukutongwa kwaDhiyabhorosi.
7  Zvakare, anofanirawo kupupurirwa zvakanaka kwazvo nevanhu vari kunze, kuti arege kuzvidzwa uye kupinda mumusungo waDhiyabhorosi.
8  Vashumiri vanoshumira vanofanirawo kuva vomwoyo wose, vasina mashoko maviri, vasinganyanyonwisi waini, vasingakari pfuma inowanikwa nenzira dzokusatendeseka,
9  vanochengeta chakavanzika chitsvene chokutenda vaine hana yakachena.
10  Uyewo, ivava ngavatange vaedzwa kuti vanokodzera here, vozoshanda sevashumiri, zvavasina chavanopomerwa.
11  Vakadzi vanofanirawo kuva vomwoyo wose, vasingacheri vamwe, vane tsika dzine mwero, vakatendeka muzvinhu zvose.
12  Vashumiri vanoshumira ngavave varume vane mudzimai mumwe chete, vanotungamirira vana nedzimba dzavo zvakanaka kwazvo.
13  Nokuti varume vanoshumira zvakanaka vari kuzviwanira zita rakanaka norusununguko rukuru rwokutaura pakutenda muna Kristu Jesu.
14  Ndiri kukunyorera zvinhu izvi, kunyange ndiri kutarisira kuti ndichakurumidza kuuya kwauri,
15  asi kana ndikanonoka, kuti uzive kuti unofanira kuzvibata sei muimba yaMwari, iyo iri ungano yaMwari mupenyu, mbiru nechinhu chinotsigira chokwadi.
16  Chokwadi, chakavanzika chitsvene chokuzvipira kuna Mwari uku, zvechokwadi chikuru, chokuti: ‘Iye akaratidzwa pachena panyama, akanzi akarurama mumudzimu, akazviratidza kungirozi, akaparidzwa pakati pemamwe marudzi, akatendwa munyika, akagamuchirwa kudenga mukubwinya.’
