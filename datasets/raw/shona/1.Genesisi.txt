10  Iyi ndiyo nhoroondo yevanakomana vaNoa, Shemu, Hamu naJafeti. Zvino vakatanga kuberekerwa vanakomana pashure pemafashamo.
2  Vanakomana vaJafeti vaiva Gomeri naMagogi naMadhai naJavhani naTubhari naMesheki naTirasi.
3  Vanakomana vaGomeri vaiva Ashkenazi naRifati naTogama.
4  Vanakomana vaJavhani vaiva Erishaa naTashishi, Kitimu naDhodhanimu.
5  Vagari vepazvitsuwa zvemarudzi vakapararira munyika dzavo vachibva kune ivava, vamwe nevamwe maererano norurimi rwavo, maererano nemhuri dzavo, nemarudzi avo.
6  Vanakomana vaHamu vaiva Kushi naMizraimu naPuti naKenani.
7  Vanakomana vaKushi vaiva Sebha naHavhira naSabta naRaama naSabteka. Vanakomana vaRaama vaiva Shebha naDhedhani.
8  Kushi akabereka Nimrodhi. Ndiye akatanga kuva munhu ane simba panyika.
9  Iye akava muvhimi ane simba airwisana naJehovha. Ndokusaka pane kutaura kwokuti: “SaNimrodhi muvhimi ane simba airwisana naJehovha.”
10  Umambo hwake hwakatanga paBhabheri neEreki neAkadhi neKarine, munyika yeShinari.
11  Achibva panyika iyoyo akaenda kuAsiriya akatanga kuvaka Ninivhi neRehobhoti-Iri neKara
12  neReseni yaiva pakati peNinivhi neKara: iri ndiro guta guru.
13  Mizraimu akabereka Rudhimu naAnamimu naRehabhimu naNaftuhimu
14  naPatrusimu naKasruhimu (vaFiristiya vakabva pane ivava) naKaftorimu.
15  Kenani akabereka Sidhoni dangwe rake naHeti
16  nomuJebhusi nomuAmori nomuGigashi
17  nomuHivhi nomuAki nomuSini
18  nomuAvhadhi nomuZemari nomuHamati; uye mhuri dzomuKenani wacho dzakazopararira.
19  Naizvozvo muganhu womuKenani wacho wakatangira paSidhoni kusvikira kuGerari, pedyo neGaza, kusvikira kuSodhoma neGomora neAdma neZebhoimu, pedyo neRasha.
20  Ava ndivo vaiva vanakomana vaHamu maererano nemhuri dzavo, maererano nendimi dzavo, munyika dzavo, maererano nemarudzi avo.
21  Shemu, tateguru vevanakomana vose vaEbheri, munun’una waJafeti mukuru pane vose, akaberekerwawo vana.
22  Vanakomana vaShemu vaiva Eramu naAsuri naApakishadhi naRudhi naAramu.
23  Vanakomana vaAramu vaiva Uzi naHaru naGeteri naMashi.
24  Apakishadhi akabereka Shera, Shera akabereka Ebheri.
25  Ebheri akaberekerwa vanakomana vaviri. Mumwe ainzi Peregi, nokuti pamazuva ake nyika yakakamurwa; uye munun’una wake ainzi Joktani.
26  Joktani akabereka Arumodhadhi naSherefi naHazamavheti naJera
27  naHadhoramu naUzari naDhikra
28  naObhari naAbhimaeri naShebha
29  naOfiri naHavhira naJobhabhu; vose ava vaiva vanakomana vaJoktani.
30  Nzvimbo yavo yavaigara yaibvira paMesha kusvikira kuSefari, nzvimbo ine makomo yokuMabvazuva.
31  Ava ndivo vaiva vanakomana vaShemu maererano nemhuri dzavo, maererano nendimi dzavo, munyika dzavo, maererano nemarudzi avo.
32  Idzi ndidzo dzaiva mhuri dzevanakomana vaNoa maererano nemadzinza avo emhuri, maererano nemarudzi avo, uye marudzi akapararira panyika achibva kune ivava, mafashamo apfuura.
4  Zvino Adhamu akarara naEvha mudzimai wake, akava nepamuviri. Kwapera nguva yakati, akabereka Kaini akati: “Ndabereka munhu ndichiyamurwa naJehovha.”
2  Gare gare akaberekazve, Abheri munun’una wake. Abheri akava mufudzi wemakwai, asi Kaini akava murimi wevhu.
3  Kwapera nguva yakati, Kaini akauya nezvibereko zvevhu kuti zvive chinopiwa kuna Jehovha.
4  Asi Abheri, akauyawo nemakwai ake akatanga kuberekwa, pamwe chete nemafuta awo. Zvino Jehovha zvaakanga akatarira achifarira Abheri nechinopiwa chake,
5  haana kutombofarira Kaini nechinopiwa chake. Kaini akatsamwa kwazvo, chiso chake chikatanga kusuruvara.
6  Jehovha akati kuna Kaini: “Nei wakatsamwa kwazvo uye chiso chako chasuruvarirei?
7  Kana ukaita zvakanaka, haungakwidziridzwi here? Asi kana ukasaita zvakanaka, chivi chiri kukuvandira pasuo, chiri kuda iwe; asi iwe uchachikunda here?”
8  Pashure paizvozvo Kaini akati kuna Abheri munun’una wake: “Handei kusango.” Naizvozvo pavakanga vari kusango Kaini akarwisa Abheri munun’una wake, akamuuraya.
9  Gare gare Jehovha akati kuna Kaini: “Munun’una wako Abheri aripiko?” iye akati: “Handizivi. Ndini muchengeti womunun’una wangu here?”
10  Iye akati: “Waitei? Teerera! Ropa romunun’una wako riri kushevedzera kwandiri riri panyika.
11  Zvino watukwa nokudzingwa panyika, iyo yashama muromo wayo kuti igamuchire ropa romunun’una wako paruoko rwako.
12  Paucharima ivhu, harizokudzoreri simba raro. Uchava mudzungairi nomupoteri panyika.”
13  Kaini akati kuna Jehovha: “Chirango chokukanganisa kwangu chanyanya kukura zvokusatakurika.
14  Tarirai muri kundidzinga nhasi panyika, ndichavanzika pamberi pechiso chenyu; ndichava mudzungairi nomupoteri panyika, uye ani naani achandiwana achandiuraya.”
15  Jehovha akati kwaari: “Naizvozvo munhu anouraya Kaini achatsiviwa kanomwe.” Naizvozvo Jehovha akaisira Kaini chiratidzo kuti pasava neanomuwana angamuuraya.
16  Naizvozvo Kaini akabva pamberi paJehovha, akatanga kugara munyika yoKupotera kumabvazuva kweEdheni.
17  Pashure paizvozvo Kaini akarara nomudzimai wake, akava nepamuviri, akabereka Inoki. Akabva avaka guta, akatumidza guta racho zita romwanakomana wake Inoki.
18  Gare gare Inoki akaberekerwa Iradhi. Iradhi akabereka Mehujaeri, Mehujaeri akabereka Metushaeri, Metushaeri akabereka Rameki.
19  Rameki akawana madzimai maviri. Wokutanga ainzi Adha uye wechipiri ainzi Zira.
20  Kwapera nguva yakati, Adha akabereka Jabhari. Ndiye muvambi wevaya vanogara mumatende uye vane zvipfuwo.
21  Munun’una wake ainzi Jubhari. Ndiye muvambi wevaya vanoridza rudimbwa nomutopota.
22  Asi Zira, akaberekawo Tubhari-kaini, mupfuri wezvokushandisa zvemarudzi ose zvemhangura nesimbi. Hanzvadzi yaTubhari-kaini yainzi Naama.
23  Naizvozvo Rameki akataurira madzimai ake Adha naZira mashoko aya: “Inzwai inzwi rangu, imi madzimai aRameki;Teererai zvandiri kutaura:Ndakauraya munhu nokuti akandikuvadza,Iro jaya nokuti rakandirova.
24  Kana Kaini achifanira kutsiviwa kanomwe,Rameki anofanira kutsiviwa kane makumi manomwe nekanomwe.”
25  Adhamu akararazve nomudzimai wake, iye akabereka mwanakomana, mudzimai wacho akamutumidza kuti Seti, nokuti, sezvaakataura: “Mwari andipa mumwe mwana panzvimbo paAbheri, nokuti Kaini akamuuraya.”
26  Seti akaberekerwawo mwanakomana, akabva amutumidza kuti Inoshi. Panguva iyoyo kudana zita raJehovha kwakatanga.
26  Zvino nzara yakavapo panyika yacho, isiri nzara yakaitika mumazuva aAbrahamu, zvokuti Isaka akaenda kuna Abhimereki, mambo wevaFiristiya, kuGerari.
2  Jehovha akabva azviratidza kwaari akati: “Usaenda kuIjipiti. Gara munyika yandinokusarudzira.
3  Gara uri mutorwa munyika ino, ndicharamba ndinewe, ndichakukomborera, nokuti ndichakupa iwe nevana vako nyika dzose idzi, uye ndichaita mhiko yandakapikira Abrahamu baba vako,
4  ‘Ndichaita kuti vana vako vave vazhinji senyeredzi dzokumatenga uye ndichapa vana vako nyika dzose idzi; marudzi ose enyika achazvikomborera nokuvana vako,’
5  nokuti Abrahamu akateerera inzwi rangu, akaramba achichengeta zvaaisungirwa kuti andiitire, mirayiro yangu, mirau yangu, nemitemo yangu.”
6  Naizvozvo Isaka akaramba achigara kuGerari.
7  Naizvozvo, varume venzvimbo yacho vakaramba vachibvunza pamusoro pomudzimai wake, asi iye aiti: “Ihanzvadzi yangu.” Nokuti aitya kuti “Mudzimai wangu” nokuti, sezvaakataura, “varume venzvimbo yacho vachandiuraya nokuda kwaRibheka,” nokuti akanga ane chitarisiko chakanaka kwazvo.
8  Naizvozvo mazuva ake ikoko zvaakawanda, Abhimereki, mambo wevaFiristiya akanga achitarira kunze nepahwindo achiona, uye nechekoko Isaka akanga achitamba naRibheka mudzimai wake.
9  Abhimereki akabva ashevedza Isaka akati: “Chokwadi, iye mudzimai wako! Saka sei wakati, ‘Ihanzvadzi yangu’?” Isaka akati kwaari: “Ndakazvitaura kuti ndirege kufa nokuda kwake.”
10  Asi Abhimereki akati: “Chii ichi chawatiitira? Munguva duku mumwe wevanhu angadai arara nomudzimai wako, uye ungadai watiunzira mhosva!”
11  Abhimereki akabva arayira vanhu vose, achiti: “Munhu anobata murume uyu nomudzimai wake chokwadi achaurayiwa!”
12  Isaka akazotanga kudyara mbeu munyika iyoyo, uye mugore iroro akanga achiwana rune zana, Jehovha zvaakanga achimukomborera.
13  Naizvozvo murume wacho akava mukuru, akaramba achingowedzera uye achiva mukuru kusvikira ava mukuru kwazvo.
14  Akava nemapoka emakwai nemapoka emombe neboka guru revashandi, zvokuti vaFiristiya vakatanga kumuitira shanje.
15  VaFiristiya vakavhara matsime ose akanga acherwa nevashandi vababa vake pamazuva aAbrahamu baba vake, vakaazadza nevhu rakaoma.
16  Abhimereki akazoti kuna Isaka: “Ibva munzvimbo yedu, nokuti wava nesimba kwazvo kutipfuura.”
17  Naizvozvo Isaka akabva ipapo, akadzika musasa mumupata une rukova weGerari, akagara imomo.
18  Isaka akacherazve matsime emvura avakanga vachera pamazuva ababa vake Abrahamu asi ayo vaFiristiya vakavhara Abrahamu afa; uye akaatumidzazve mazita aakanga atumidzwa nababa vake.
19  Vashandi vaIsaka vakachera mumupata wacho une rukova, vakawana imomo tsime rine mvura yakachena.
20  Vafudzi vokuGerari vakapopotedzana nevafudzi vaIsaka, vachiti: “Mvura yacho ndeyedu!” Nokudaro akatumidza tsime racho kuti Eseki, nokuti vakanga vaitirana nharo naye.
21  Vakachera rimwe tsime, vakapopotedzanazve pamusoro paro. Nokudaro akaritumidza kuti Sitna.
22  Gare gare akabva ipapo akachera rimwe tsime, asi havana kupopotedzana pamusoro paro. Nokudaro akaritumidza kuti Rehobhoti akati: “Nokuti zvino Jehovha atipa nzvimbo huru uye aita kuti tiwande panyika.”
23  Zvino akabva ipapo akaenda kuBheeri-shebha.
24  Jehovha akazviratidza kwaari usiku ihwohwo akati: “Ndini Mwari waAbrahamu baba vako. Usatya, nokuti ndinewe, ndichakukomborera uye ndichaita kuti vana vako vave vazhinji nokuda kwomushumiri wangu Abrahamu.”
25  Naizvozvo akavaka atari ipapo akadana zita raJehovha, akadzika tende rake ipapo, vashandi vaIsaka vakachera tsime ipapo.
26  Gare gare Abhimereki akauya kwaari achibva kuGerari neshamwari yake yaaivimba nayo Ahuzati naFikori mukuru weuto rake.
27  Isaka akati kwavari: “Mauyirei kwandiri, zvamaindivenga mukandidzinga munzvimbo yenyu?”
28  Ivo vakati: “Chokwadi taona kuti Jehovha anewe. Nokudaro tati, ‘Tapota, ngapave nemhiko yezvatinosungirwa kuita pakati pedu, pakati pedu newe, uye ngatiitei sungano newe,
29  kuti hauzotiitiri zvakaipa zvatisina kukubata uye zvatakakuitira zvakanaka chete pakuti takakurega uchienda norugare. Iwe zvino ndiwe akakomborerwa naJehovha.’”
30  Akabva avaitira mutambo, vakadya, vakanwa.
31  Mangwanani akatevera vakafumomuka vakapikirana. Isaka akazovarega vachienda, vakabva kwaari norugare.
32  Zvino pazuva iroro vashandi vaIsaka vakauya vakamuudza nezvetsime ravakanga vachera, vakati kwaari: “Tawana mvura!”
33  Nokudaro akaritumidza kuti Shibha. Ndokusaka guta racho richinzi Bheeri-shebha, kusvikira nhasi.
34  Zvino Isau akakura akava nemakore makumi mana. Akabva atora Judhiti mwanasikana waBheeri muHiti kuti ave mudzimai wake uyewo Bhasemati mwanasikana waEroni muHiti.
35  Vaishungurudza Isaka naRibheka.
11  Zvino nyika yose yakaramba iine mutauro mumwe chete uye iine mashoko mamwe chete.
2  Pavaifamba vachienda nechokumabvazuva vakazowana bani munyika yeShinari, vakagara imomo.
3  Vakatanga kutaurirana vachiti: “Uyai! Ngatiite zvidhinha, tizviomese nokuzvipisa.” Naizvozvo zvidhinha zvakava matombo avo, asi bhitumini yakava dhaka ravo.
4  Zvino vakati: “Uyai! Ngatizvivakire guta uyewo shongwe ine musoro unosvika kumatenga, uye ngatizviitirei zita rakakurumbira, kuti tirege kupararira panyika pose.”
5  Jehovha akaburuka kuti aone guta racho norusvingo rwacho zvakanga zvavakwa nevanakomana vevanhu.
6  Jehovha akazoti: “Tarira! Ivo vanhu vamwe, vose vane mutauro mumwe chete, uye izvi ndizvo zvavanotanga kuita. Chokwadi, zvino hapana chavangafunga kuita chavachatadza.
7  Uya zvino! Ngatiburuke tinovhiringidza mutauro wavo ikoko kuti varege kunzwanana mitauro yavo.”
8  Naizvozvo Jehovha akavaparadzira panyika pose vachibva ipapo, uye zvishoma nezvishoma vakarega kuvaka guta racho.
9  Ndokusaka rakatumidzwa kuti Bhabheri, nokuti Jehovha akanga avhiringidza mutauro wenyika yose ipapo, uye Jehovha akanga avaparadzira panyika pose vachibva ipapo.
10  Iyi ndiyo nhoroondo yaShemu. Shemu akanga aine makore zana paakabereka Apakishadhi, makore maviri mafashamo apfuura.
11  Abereka Apakishadhi, Shemu akararama kwemakore mazana mashanu. Munguva iyi akabereka vanakomana nevanasikana.
12  Apakishadhi akararama makore makumi matatu nemashanu, akazobereka Shera.
13  Abereka Shera, Apakishadhi akararama kwemakore mazana mana nematatu. Munguva iyi akabereka vanakomana nevanasikana.
14  Shera akararama makore makumi matatu, akazobereka Ebheri.
15  Abereka Ebheri, Shera akararama kwemakore mazana mana nematatu. Munguva iyi akabereka vanakomana nevanasikana.
16  Ebheri akararama kwemakore makumi matatu nemana, akazobereka Peregi.
17  Abereka Peregi, Ebheri akararama kwemakore mazana mana nemakumi matatu. Munguva iyi akabereka vanakomana nevanasikana.
18  Peregi akararama kwemakore makumi matatu, akazobereka Reu.
19  Abereka Reu, Peregi akararama kwemakore mazana maviri nemapfumbamwe. Munguva iyi akabereka vanakomana nevanasikana.
20  Reu akararama kwemakore makumi matatu nemaviri, akazobereka Serugu.
21  Abereka Serugu, Reu akararama kwemakore mazana maviri nemanomwe. Munguva iyi akabereka vanakomana nevanasikana.
22  Serugu akararama kwemakore makumi matatu, akazobereka Nahori.
23  Abereka Nahori, Serugu akararama kwemakore mazana maviri. Munguva iyi akabereka vanakomana nevanasikana.
24  Nahori akararama kwemakore makumi maviri nemapfumbamwe, akazobereka Tera.
25  Abereka Tera, Nahori akararama kwemakore zana negumi nemapfumbamwe. Munguva iyi akabereka vanakomana nevanasikana.
26  Tera akararama kwemakore makumi manomwe, akazobereka Abramu, Nahori naHarani.
27  Zvino iyi ndiyo nhoroondo yaTera. Tera akabereka Abramu, Nahori naHarani; uye Harani akabereka Roti.
28  Gare gare Harani akafa achiri naTera baba vake munyika yaakaberekerwa, muUri yevaKadheya.
29  Abramu naNahori vakawana madzimai. Mudzimai waAbramu ainzi Sarai, asi mudzimai waNahori ainzi Mirika, mwanasikana waHarani, baba vaMirika nababa vaIska.
30  Asi Sarai akaramba asingabereki; akanga asina mwana.
31  Tera akazotora Abramu mwanakomana wake naRoti, mwanakomana waHarani, muzukuru wake, naSarai muroora wake, mudzimai waAbramu mwanakomana wake, vakabuda naye muUri yevaKadheya kuti vaende kunyika yeKenani. Kwapera nguva yakati, vakasvika kuHarani vakagara ikoko.
32  Zvino mazuva aTera akava makore mazana maviri nemashanu. Tera akazofira muHarani.
49  Gare gare Jakobho akashevedza vanakomana vake akati: “Unganai kuti ndikuudzei zvichaitika kwamuri pamazuva okupedzisira.
2  Unganai muteerere, imi vanakomana vaJakobho, chokwadi teererai Israeri baba venyu.
3  “Rubheni, ndiwe dangwe rangu, simba rangu nokutanga kwesimba rangu rokubereka, kunaka kwokukudzwa nokunaka kwesimba.
4  Norusununguko rusingadzorwi semvura, rega kuva mukuru, nokuti wakakwira pamubhedha wababa vako. Panguva iyoyo wakasvibisa mubhedha wangu. Akakwira pauri!
5  “Simiyoni naRevhi mukoma nomunun’una. Zvokushandisa zvechisimba ndizvo zvombo zvavo zvokuurayisa.
6  Rega kupinda paboka ravo revanoshamwaridzana, haiwa mweya wangu. Usabatanidzwa neungano yavo, haiwa kufunga kwangu, nokuti vakauraya varume vaine hasha, uye nokusava nehanya kwavo vakagura madzira emakumbo enzombe.
7  Kutsamwa kwavo ngakutukwe, nokuti kune utsinye, uye kushatirwa kwavo kwazvo, nokuti kunonyanyisa. Rega ndivaparadzanise pakati paJakobho uye rega ndivaparadzire pakati paIsraeri.
8  “Iwe Judha, vana vababa vako vachakurumbidza. Ruoko rwako ruchava seri kwemitsipa yevavengi vako. Vanakomana vababa vako vachakugwadamira.
9  Judha mwana weshumba. Mwanakomana wangu, uchaenda uchibva pamhuka yakabatwa. Akakotama, akazamura seshumba, uye seshumba, ndiani anotsunga kumumutsa?
10  Tsvimbo youmambo haizobvi kuna Judha, naiwo mudonzvo womutungamiriri pakati petsoka dzake, kusvikira Shiro auya; uye marudzi achamuteerera.
11  Achisungirira mbongoro yake yanyatsokura pamuzambiringa, nomwana wembongoro yake hadzi pamuzambiringa wakanaka kwazvo, achageza zvipfeko zvake muwaini uye nguo yake muropa remazambiringa.
12  Maziso ake matsvuku newaini, uye mazino ake akachena nomukaka.
13  “Zebhuruni achagara pamhenderekedzo yegungwa, achave ari pamhenderekedzo panosungirirwa ngarava; uye rutivi rwake ruri kure ruchava nechokuSidhoni.
14  “Isakari imbongoro ine mapfupa akasimba, yakarara pakati pehomwe mbiri dzechigaro.
15  Achaona kuti nzvimbo yacho yokuzororera yakanaka uye kuti nyika yacho inofadza; uye acharereka pfudzi rake kuti atakure mitoro uye achashanda basa rokumanikidzirwa rouranda.
16  “Dhani achatonga vanhu vake serimwe remadzinza aIsraeri.
17  Dhani ngaave senyoka iri parutivi pomugwagwa, nyoka ine nyanga iri parutivi penzira, inoruma zvitsitsinho zvebhiza zvokuti mutasvi waro anowa negotsi.
18  Chokwadi ndichamirira kuponeswa kunobva kwamuri, haiwa Jehovha.
19  “Kana ari Gadhi, acharwiswa neboka revapambi, asi acharwisa vanenge vari necheshure shure.
20  “Zvokudya zvinobva kuna Asheri zvichava zvakakora, uye achapa zvinonaka zvamambo.
21  Naftari inondo hadzi yakatetepa. Ari kupa mashoko akanaka kwazvo.
22  “Nhungirwa yomuti unobereka zvibereko, Josefa inhungirwa yomuti unobereka zvibereko uri pedyo netsime, unopfuudza mapazi awo parusvingo.
23  Asi vanopfura nouta vakaramba vachimunetsa, vakamupfura, vakaramba vachimuvenga.
24  Asi uta hwake hwaigara munzvimbo isingachinji, uye simba remaoko ake raichinja-chinja. Kubva pamaoko aIye Ane Simba waJakobho, kubva ipapo ndipo pane Mufudzi, Dombo raIsraeri.
25  Anobva kuna Mwari wababa vako, achakubatsira; uye ane Wemasimbaose, achakukomborera nezvikomborero zvokumatenga ari kumusoro, nezvikomborero zvemvura yakadzika iri pasi, nezvikomborero zvemazamu nechibereko.
26  Zvikomborero zvababa vako zvichava zvikuru kune zvikomborero zvemakomo asingagumi, kune chishongo chezvikomo zviripo nokusingagumi. Zvicharamba zviri pamusoro waJosefa, ipo panhongonya youyo akasarudzwa pavana vababa vake.
27  “Bhenjamini acharamba achibvambura semhumhi. Mangwanani achadya mhuka yakabatwa uye manheru achagova zvakapambwa.”
28  Aya ose ndiwo madzinza gumi nemaviri aIsraeri, uye izvi ndizvo zvavakaudzwa nababa vavo pavakanga vachivakomborera. Vakavakomborera mumwe nomumwe maererano nechikomborero chake.
29  Pashure paizvozvo vakavarayira, vakati kwavari: “Ndiri kuiswa kwakaiswa vanhu vokwangu. Ndivigei nemadzibaba angu mubako riri mumunda waEfroni muHiti,
30  mubako riri mumunda weMakpera uri pakatarisana neMamre munyika yeKenani, munda wakatengwa naAbrahamu kuna Efroni muHiti kuti auite nzvimbo yake yemakuva.
31  Vakaviga Abrahamu naSara mudzimai wake imomo. Vakaviga Isaka naRibheka mudzimai wake imomo, uye ndakaviga Reya imomo.
32  Munda wakatengwa uye bako riri mauri zvakabva kuvanakomana vaHeti.”
33  Nokudaro Jakobho akapedza kurayira vanakomana vake. Akabva adzorera tsoka dzake pamubhedha, akafa, akaiswa kwakaiswa vanhu vokwake.
8  Pashure paizvozvo Mwari akayeuka Noa nemhuka dzose dzomusango nezvipfuwo zvose zvaaiva nazvo muareka, Mwari akaita kuti mhepo ipfuure nepanyika, mvura ikatanga kuserera.
2  Zvitubu zvemvura yakadzika nemagedhi emvura okumatenga zvakavharwa, naizvozvo mvura zhinji yaibva kumatenga yakamiswa.
3  Mvura yacho yakatanga kuserera panyika, ikaramba ichiserera; uye pakapera mazuva zana nemakumi mashanu, mvura yacho yakanga yadzikira.
4  Mumwedzi wechinomwe, pazuva rechigumi nemanomwe romwedzi wacho, areka yakagara pamusoro pemakomo eArarati.
5  Mvura yakaramba ichingoserera kusvikira pamwedzi wechigumi. Mumwedzi wechigumi, pazuva rokutanga romwedzi wacho, misoro yemakomo yakaoneka.
6  Naizvozvo mazuva makumi mana apera, Noa akavhura hwindo reareka raakanga agadzira.
7  Pashure paizvozvo akabudisa gunguo, rikaramba richibhururuka kunze, richienda uye richidzoka, kusvikira mvura yaoma panyika.
8  Gare gare akabudisa njiva ichibva kwaari kuti aone kana mvura yakanga yaserera panyika.
9  Asi njiva haina kuwana nzvimbo ipi neipi yokuti imhare norutsoka rwayo, naizvozvo yakadzoka muareka maaiva nokuti mvura yakanga ichiripo panyika pose. Akabudisa ruoko rwake, akaitora, akaipinza muareka maaiva.
10  Akamirirazve mamwe mazuva manomwe, akabudisazve njiva yacho muareka.
11  Gare gare njiva yacho yakauya kwaari panenge panguva yemanheru uye tarira! yaiva neshizha romuorivhi mumuromo mayo rakanga richangobva kutanhwa, naizvozvo Noa akaziva kuti mvura yakanga yaserera panyika.
12  Akamirirazve mamwe mazuva manomwe, akabva abudisa njiva yacho, asi haina kuzombodzokazve kwaari.
13  Zvino mugore remazana matanhatu nerimwe, mumwedzi wokutanga, pazuva rokutanga romwedzi wacho, mvura yakanga yaoma panyika; Noa akabvisa denga reareka akatarira, uye onei panyika pakanga paoma.
14  Mumwedzi wechipiri, pazuva rechimakumi maviri nemanomwe romwedzi wacho, nyika yakanga yaoma.
15  Zvino Mwari akataura naNoa achiti:
16  “Buda muareka, iwe nomudzimai wako nevanakomana vako nemadzimai evanakomana vako vauinavo.
17  Zvisikwa zvose zvipenyu zvauinazvo zvenyama yemarudzi ose, zvisikwa zvinobhururuka nemhuka nezvinhu zvose zvinofamba zvakawanda panyika, buda nazvo, kuti zviwande panyika, zvibereke zvive zvizhinji panyika.”
18  Noa akabuda nevanakomana vake nomudzimai wake nemadzimai evanakomana vake vaaiva navo.
19  Zvisikwa zvose zvipenyu, zvose zvinokambaira nezvisikwa zvose zvinobhururuka, zvose zvinofamba panyika, maererano nemarudzi azvo zvakabuda muareka.
20  Noa akatanga kuvakira Jehovha atari, akatora dzimwe pamhuka dzose dzakachena nezvisikwa zvose zvinobhururuka zvakachena, akapisira zvinopiwa zvinopiswa paatari yacho.
21  Zvino Jehovha akanzwa kunhuhwirira kwakanaka, naizvozvo Jehovha akati mumwoyo make: “Handichazotukizve nyika nemhosva yomunhu, nokuti zvinodiwa nomwoyo womunhu zvakaipa kubvira achiri muduku; uye handichazoparadzizve zvinhu zvose zvipenyu sezvandakaita.
22  Nokuti mazuva ose ayo nyika inoramba iripo, kudyara mbeu nokukohwa, kutonhora nokupisa, zhizha nechando, uye masikati nousiku, hazvizombomiri.”
30  Rakeri paakaona kuti hapana chaakanga aberekera Jakobho, Rakeri akaitira mukoma wake godo, akatanga kuti kuna Jakobho: “Ndipe vana, kana zvikasadaro ndichava mukadzi akafa.”
2  Jakobho akatsamwira Rakeri kwazvo akati: “Ndiri panzvimbo yaMwari here, uyo akunyima chibereko chedumbu?”
3  Naizvozvo akati: “Hoyu murandasikana wangu Bhiriha. Rara naye, kuti asunungukire pamabvi angu uye kuti ini, iyeni, ndiwane vana kwaari.”
4  Naizvozvo akamupa Bhiriha mushandikadzi wake kuti ave mudzimai wake, Jakobho akarara naye.
5  Bhiriha akava nepamuviri uye kwapera nguva yakati akaberekera Jakobho mwanakomana.
6  Rakeri akabva ati: “Mwari ava mutongi wangu uye ateererawo inzwi rangu, zvokuti andipa mwanakomana.” Ndokusaka akamutumidza kuti Dhani.
7  Bhiriha, mushandikadzi waRakeri, akavazve nepamuviri uye kwapera nguva yakati akaberekera Jakobho mwanakomana wechipiri.
8  Rakeri akabva ati: “Ndaita mutsimba kwazvo nomukoma wangu. Ndakundawo!” Naizvozvo akamutumidza kuti Naftari.
9  Reya paakaona kuti akanga aguma kubereka, akatora Ziripa mushandikadzi wake akamupa Jakobho kuti ave mudzimai wake.
10  Kwapera nguva yakati Ziripa, mushandikadzi waReya, akaberekera Jakobho mwanakomana.
11  Reya akabva ati: “Makorokoto!” Naizvozvo akamutumidza kuti Gadhi.
12  Ziripa, mushandikadzi waReya, akazoberekera Jakobho mwanakomana wechipiri.
13  Reya akabva ati: “Mufaro wakadini! Nokuti vanasikana vachanditi ndinofara.” Naizvozvo akamutumidza kuti Asheri.
14  Zvino Rubheni akafamba pamazuva okukohwa gorosi akawana mamandireki kusango. Naizvozvo akauya nawo kuna Reya amai vake. Rakeri akabva ati kuna Reya: “Ndapota, ndipewo mamwe mamandireki omwanakomana wako.”
15  Iye akati kwaari: “Ichi chinhu chiduku here, kutora kwawakaita murume wangu, zvino wotorawo mamandireki omwanakomana wangu?” Naizvozvo Rakeri akati: “Nokuda kwaizvozvo acharara newe usiku huno nokuda kwemamandireki omwanakomana wako.”
16  Jakobho paakanga achibva kumafuro manheru, Reya akabuda kunomuchingura akabva ati: “Ucharara neni, nokuti ndakutenga zvakananga nemamandireki omwanakomana wangu.” Naizvozvo akarara naye usiku ihwohwo.
17  Zvino Mwari akanzwa, akapindura Reya, akava nepamuviri uye kwapera nguva yakati akaberekera Jakobho mwanakomana wechishanu.
18  Reya akabva ati: “Mwari andipa mubayiro womunhu akatengwa, nokuti ndakapa murume wangu mushandikadzi wangu.” Naizvozvo akamutumidza kuti Isakari.
19  Reya akavazve nepamuviri uye kwapera nguva yakati akaberekera Jakobho mwanakomana wechitanhatu.
20  Reya akabva ati: “Mwari andipa chipo, chokwadi andipa chipo chakanaka. Murume wangu achazondishivirira, nokuti ndamuberekera vanakomana vatanhatu.” Naizvozvo akamutumidza kuti Zebhuruni.
21  Akazobereka mwanasikana akabva amutumidza kuti Dhina.
22  Mwari akazoyeuka Rakeri, Mwari akamunzwa akamupindura pakuti akavhura chibereko chake.
23  Akava nepamuviri, akabereka mwanakomana. Akabva ati: “Mwari abvisa kuzvidzwa kwangu!”
24  Naizvozvo akamutumidza kuti Josefa, achiti: “Jehovha ari kundiwedzera mumwe mwanakomana.”
25  Zvino kuzoti Rakeri abereka Josefa, Jakobho akabva ati kuna Rabhani: “Ndiregei ndiende kunzvimbo yangu nokunyika yangu.
26  Ndipei madzimai angu nevana vangu, vandakakushandirai, kuti ndiende; nokuti imi munoziva basa rangu randakakuitirai.”
27  Rabhani akabva ati kwaari: “Zvino, kana wandinzwira nyasha,—ndaona nemanenji kuti Jehovha ari kundikomborera nokuda kwako.”
28  Akatizve: “Nditemere mubayiro wako uye ndichakupa.”
29  Naizvozvo akati kwaari: “Imi munoziva kukushandirai kwandakaita, kuti boka renyu rezvipfuwo rakagara sei neni;
30  kuti makanga mune zvishoma ndisati ndauya, uye zvakatanga kuwedzera kuva zvizhinji, pakuti Jehovha akakukomborerai kubvira pandakasvika. Zvino ndichaitirawo imba yangu chimwe chinhu riniko?”
31  Akabva ati: “Ndichakupei?” Jakobho akati: “Hapana chamuchandipa nyange zvodini! Kana mukandiitira chinhu ichi, ndichatangazve kufudza boka renyu rezvipfuwo. Ndicharamba ndichirichengetedza.
32  Ndichapfuura nepakati peboka renyu rezvipfuwo rose nhasi. Tsaurai ipapo makwai ose ane makamba makamba neane mavara, uye makwai mashava ose pakati pemakondohwe maduku uye pakati penhunzvi dzembudzi dzose dzine mavara nedzine makamba makamba. Pashure paizvozvo idzodzo dzichava mubayiro wangu.
33  Kuita kwangu zvakarurama kuchandipindurira pazuva ripi neripi riri mberi ramungauya kuzotarira mubayiro wangu; pakati penhunzvi dzose dzisina makamba makamba nedzisina mavara uye chinhu chose chiri pakati pemakondohwe maduku asiri mashava chinhu chakabiwa kana chineni.”
34  Rabhani akati: “Chokwadi, zvakanaka! Ngazvive sezvawataura.”
35  Pazuva iroro akabva atsaura nhongo dzine mitsetse nedzine mavara nenhunzvi dzose dzembudzi dzine makamba makamba nedzine mavara, uye pamakondohwe maduku akatsaura ose akanga ane pakachena neose aiva mashava, asi akazviisa mumaoko evanakomana vake.
36  Pashure paizvozvo akaisa chinhambwe chorwendo rwemazuva matatu pakati pake naJakobho, uye Jakobho akanga achifudza mapoka ezvipfuwo aRabhani akasara.
37  Jakobho akabva atora matanda maduku omustorakisi achiri manyoro okuti ashandise neomuarumondi neomupurani akasvuura paari makamba machena nokusiya nzvimbo chena dzisina chinhu dzaiva pamatanda maduku.
38  Akazoisa matanda maduku aakanga asvuura pamberi peboka rezvipfuwo, maiiswa mvura, muzvinwiro, umo mapoka ezvipfuwo aiuya kuzonwira, kuti anzwe kuda mukono ari pamberi pawo paaiuya kuzonwa.
39  Naizvozvo mapoka ezvipfuwo ainzwa kuda mukono ari pamberi pematanda maduku, uye mapoka ezvipfuwo aibereka zvine mitsetse, zvine makamba makamba nezvine mavara.
40  Jakobho akatsaura makondohwe maduku, akataridzisa mapoka ezvipfuwo kune zvine mitsetse nezvishava zvose pakati pemapoka ezvipfuwo aRabhani. Akabva aisa mapoka ake ezvipfuwo ari oga uye haana kuaisa pamwe chete nemapoka aRabhani.
41  Zvaigaroitika kuti pose apo mapoka ezvipfuwo akasimba ainzwa kuda mukono, Jakobho aiisa matanda maduku maiiswa mvura pamberi pemaziso emapoka ezvipfuwo, kuti anzwe kuda mukono ari pedyo nematanda.
42  Asi mapoka ezvipfuwo paairatidza kuti akanga asina kusimba aisaaisa ipapo. Naizvozvo asina kusimba aigarova aRabhani, asi akasimba aJakobho.
43  Zvino murume wacho akaramba achingowedzera, akava nemapoka makuru ezvipfuwo nevashandikadzi nevashandirume nengamera nembongoro.
16  Zvino Sarai, mudzimai waAbramu, akanga asina kumuberekera vana; asi aiva nomushandikadzi muIjipiti ainzi Hagari.
2  Nokudaro Sarai akati kuna Abramu: “Ndapota zvino! Jehovha andidzivisa kubereka vana. Ndapota, rara nomushandikadzi wangu. Zvichida ndingawana vana kwaari.” Naizvozvo Abramu akateerera inzwi raSarai.
3  Makore gumi okugara kwaAbramu munyika yeKenani apera, Sarai, mudzimai waAbramu akabva atora Hagari, mushandikadzi wake muIjipiti, akamupa Abramu murume wake kuti ave mudzimai wake.
4  Naizvozvo akarara naHagari, akava nepamuviri. Paakaziva kuti akanga ava nepamuviri, akabva atanga kushora tenzikadzi wake.
5  Sarai akati kuna Abramu: “Zvakaipa zvandinoitirwa ngazvive pauri. Ndini ndakaisa mushandikadzi wangu pachipfuva chako, akaziva kuti ava nepamuviri, akatanga kundishora. Jehovha ngaatonge pakati pangu newe.”
6  Naizvozvo Abramu akati kuna Sarai: “Tarira! Mushandikadzi wako ari paruoko rwako. Muitire zvakakunakira.” Sarai akabva atanga kumutambudza zvokuti akamutiza.
7  Gare gare ngirozi yaJehovha yakamuwana patsime remvura raiva musango, patsime raiva panzira inoenda kuShuri.
8  Yakati: “Hagari, mushandikadzi waSarai, wabva kupi uye uri kuenda kupi?” Iye akati: “Ndiri kutiza Sarai tenzikadzi wangu.”
9  Ngirozi yaJehovha ikati kwaari: “Dzokera kuna tenzikadzi wako uzvininipise kwaari.”
10  Ngirozi yaJehovha yakabva yati kwaari: “Ndichaita kuti vana vako vave vazhinji kwazvo, zvokuti havangaverengwi nokuda kwokuwanda kwavo.”
11  Uyezve ngirozi yaJehovha yakatizve kwaari: “Tarira une pamuviri, uchabereka mwanakomana, umutumidze kuti Ishmaeri; nokuti Jehovha anzwa kutambudzika kwako.
12  Iye achava sembizi. Acharwisana nevanhu vose, uye vanhu vose vacharwisana naye; uye achagara pamberi pehama dzake dzose.”
13  Akabva adana zita raJehovha, uyo akanga achitaura naye achiti: “Muri Mwari anoona,” nokuti akati: “Chokwadi pano ndaona iye anondiona here?”
14  Ndokusaka tsime racho rakatumidzwa kuti Bheeri-rahai-roi. Tarirai riri pakati peKadheshi neBheredhi.
15  Gare gare Hagari akaberekera Abramu mwanakomana, Abramu akatumidza mwanakomana wake akaberekwa naHagari kuti Ishmaeri.
16  Abramu akanga ava nemakore makumi masere nematanhatu Hagari paakaberekera Abramu Ishmaeri.
35  Pashure paizvozvo Mwari akati kuna Jakobho: “Simuka, enda kuBheteri ugare ikoko, ugadzirire Mwari wechokwadi atari ikoko iye akazviratidza kwauri pawakanga uchitiza Isau mukoma wako.”
2  Jakobho akabva ati kuimba yake nokuna vose vaaiva navo: “Bvisai vanamwari vokune dzimwe nyika vari pakati penyu muzvichenese uye muchinje majasi enyu,
3  uye ngatisimukei tiende kuBheteri. Ikoko ndichagadzirira Mwari wechokwadi atari uyo akandipindura pazuva rokutambudzika kwangu pakuti akava neni parwendo rwangu rwandakafamba.”
4  Naizvozvo vakapa Jakobho vanamwari vacho vose vokune dzimwe nyika vakanga vari mumaoko avo nemhete dzaiva panzeve dzavo, Jakobho akazviviga pasi pomuti mukuru wakanga uri pedyo neShekemu.
5  Pashure paizvozvo vakatama, uye maguta akanga akavapoteredza akatya Mwari kwazvo, zvokuti haana kudzingirira vanakomana vaJakobho.
6  Jakobho akazosvika kuRuzi, riri munyika yeKenani, kureva Bheteri, iye nevanhu vose vaakanga anavo.
7  Panguva iyoyo akavaka atari ipapo, akatumidza nzvimbo yacho kuti Eri-bheteri, nokuti ipapo Mwari wechokwadi akanga azviratidza kwaari panguva yaakatiza mukoma wake.
8  Gare gare Dhibhora mukadzi akarera Ribheka akafa, akavigwa mujinga meBheteri pasi pomuti mukuru. Nokudaro akautumidza kuti Aroni-bhakuti.
9  Zvino Mwari akazviratidzazve kuna Jakobho paaiuya achibva kuPadhani-aramu, akamukomborera.
10  Mwari akati kwaari: “Unonzi Jakobho. Hauchanzizve Jakobho, asi uchanzi Israeri.” Akatanga kumushevedza kuti Israeri.
11  Mwari akatizve kwaari: “Ndini Mwari Wemasimbaose. Bereka uwande. Marudzi neungano yemarudzi zvichabva mauri, uye madzimambo achabva muchiuno mako.
12  Ndichakupa nyika yandakapa Abrahamu naIsaka, uye ndichapa vana vako vanokutevera nyika yacho.”
13  Pashure paizvozvo Mwari akakwira achibva pamusoro pake panzvimbo yaakanga ataura naye.
14  Naizvozvo Jakobho akamisa shongwe panzvimbo iya yaakanga ataura naye, shongwe yedombo, akadurura chinopiwa chinonwiwa pairi uye akadurura mafuta pairi.
15  Jakobho akaramba achishevedza nzvimbo iyo Mwari akanga ataura naye kuti Bheteri.
16  Zvino vakatama paBheteri. Pachine chinhambwe chaicho vasati vasvika kuEfrati, Rakeri akatanga kusununguka, uye akanga achitambudzika pakupona kwacho.
17  Asi paakanga achitambudzika pakusununguka kwacho nyamukuta wacho akati kwaari: “Usatya, nokuti uchavawo nomwanakomana uyu.”
18  Zvino mweya wake zvawakanga uchibuda (nokuti akafa), akamutumidza kuti Bheni-oni; asi baba vake vakamutumidza kuti Bhenjamini.
19  Nokudaro Rakeri akafa, akavigwa panzira inoenda kuEfrati, kureva Bhetrehema.
20  Nokudaro Jakobho akamisa shongwe paguva rake. Iyi ndiyo shongwe yeguva raRakeri kusvikira nhasi.
21  Pashure paizvozvo Israeri akatama ipapo, akadzika tende rake chinhambwe necheseri kweshongwe yeEdheri.
22  Israeri paakanga achigara munyika iyoyo, pane imwe nguva Rubheni akaenda, akarara naBhiriha murongo wababa vake, Israeri akazvinzwa. Naizvozvo vanakomana vaJakobho vakava gumi nevaviri.
23  Vanakomana vakaberekwa naReya vaiva Rubheni dangwe raJakobho naSimiyoni naRevhi naJudha naIsakari naZebhuruni.
24  Vanakomana vakaberekwa naRakeri vaiva Josefa naBhenjamini.
25  Vanakomana vakaberekwa naBhiriha, mushandikadzi waRakeri, vaiva Dhani naNaftari.
26  Vanakomana vakaberekwa naZiripa, mushandikadzi waReya, vaiva Gadhi naAsheri. Ava ndivo vanakomana vaJakobho vaakaberekerwa muPadhani-aramu.
27  Jakobho akazosvika kuna baba vake Isaka kuMamre, kuKiriyati-abha, kureva Hebroni, pakanga pagarwawo naAbrahamu naIsaka vari vatorwa.
28  Mazuva aIsaka akava makore zana nemakumi masere.
29  Isaka akazoguma kufema, akafa, akaiswa kwakaiswa vanhu vokwake, akwegura uye agutswa nemazuva, Isau naJakobho vanakomana vake vakamuviga.
18  Jehovha akazozviratidza kwaari pamiti mikuru yeMamre, paakanga akagara pasuo retende pakwainge kwava kupisa mukati mezuva.
2  Paakasimudza maziso ake, akabva atarira uye nechekoko varume vatatu vakanga vakamira kure naye. Paakavaona akatanga kumhanya achibva pasuo retende kuti avachingure, akakotama.
3  Akabva ati: “Jehovha, kana zvino mandinzwira nyasha, ndapota musapfuura pamushumiri wenyu.
4  Ndapota, mvura shomanana ngaitorwe, mugeze tsoka dzenyu. Ibvai matsenhama pasi pomuti.
5  Regai nditore chimedu chechingwa, musimbise mwoyo yenyu. Zvadaro, mungapfuura henyu, nokuti ndokusaka mapfuura nepano pamushumiri wenyu.” Ivo vakati: “Zvakanaka. Ungaita sezvawataura.”
6  Naizvozvo Abrahamu akakurumidza kuenda kutende kwaiva naSara akati: “Kurumidza! Tora maseya matatu efurawa yakatsetseka, kanya mukanyiwa uite makeke eraundi.”
7  Abrahamu akabva amhanyira kuboka rezvipfuwo, akatora nzombe duku yakanaka ine nyama yakapfava akaipa mushandi, akakurumidza kuigadzira.
8  Akabva atora ruomba nomukaka nenzombe duku yaakanga agadzira akazviisa pamberi pavo. Iye akaramba akamira pedyo navo pasi pomuti zvavakanga vachidya.
9  Zvino vakati kwaari: “Mudzimai wako Sara ari kupi?” Iye akati: “Mutende umo!”
10  Naizvozvo iye akati: “Chokwadi ndichadzoka kwauri gore rinouya panguva ino, uye, tarira! Sara mudzimai wako achava nomwanakomana.” Zvino Sara akanga achiteerera ari pasuo retende, raiva shure kwomurume wacho.
11  Abrahamu naSara vakanga vakwegura, vava nemakore mazhinji. Sara akanga aguma kuenda kumwedzi.
12  Nokudaro Sara akasekera mumwoyo, achiti: “Chokwadi ndichazvifarira here, zvandachembera kudai, uye ishe wangu zvaakwegura?”
13  Jehovha akabva ati kuna Abrahamu: “Nei Sara aseka, achiti, ‘Chokwadi zvandachembera kudai, ndichabereka mwana here?’
14  Pane chinhu chipi nechipi chakanyanya kuomera Jehovha here? Panguva yakatarwa ndichadzoka kwauri, gore rinouya panguva ino, uye Sara achava nomwanakomana.”
15  Asi Sara akatanga kuramba, achiti: “Handina kuseka!” Nokuti akanga achitya. Iye akati: “Aiwa! waseka.”
16  Gare gare varume vacho vakasimuka ipapo vakatarira zasi nechokuSodhoma, uye Abrahamu akanga achifamba navo kuti avaperekedze.
17  Jehovha akati: “Ndiri kuramba ndakavanzira Abrahamu zvandiri kuita here?
18  Chokwadi, Abrahamu achava rudzi rukuru uye rune simba, uye marudzi ose epanyika achazvikomborera nokwaari.
19  Nokuti ndava kuzivana naye kuitira kuti arayire vanakomana vake neimba yake inomutevera kuti vachengete nzira yaJehovha kuti vaite zvakarurama nezvakatongwa; kuti Jehovha aitire Abrahamu zvaakataura nezvake.”
20  Naizvozvo Jehovha akati: “Kuchema kwokunyunyuta pamusoro peSodhoma neGomora chokwadi kukuru, uye chivi chavo chokwadi chikuru kwazvo.
21  Ndakatsunga kwazvo kuburuka kuti ndione kana vachiita maererano nokuchema kunoitwa pairi uko kwasvika kwandiri, uye, kana zvisizvo, ndigozviziva.”
22  Panguva iyi varume vacho vakabva ipapo vakaenda kuSodhoma; asi Jehovha, akanga achakamira pamberi paAbrahamu.
23  Abrahamu akabva aswedera akati: “Chokwadi muchaparadza vakarurama nevakaipa here?
24  Ngatitii muguta racho mune vanhu vakarurama makumi mashanu. Muchavaparadza mukasaregerera nzvimbo yacho nokuda kwevakarurama makumi mashanu vari mukati maro here?
25  Hamungambofungi kuita saizvozvi, kuuraya munhu akarurama pamwe chete neakaipa kuti akarurama aitirwe zvinoitirwa akaipa! Hamungambofungi zvakadaro. Mutongi wenyika yose haasi kuzoita zvakarurama here?”
26  Jehovha akabva ati: “Kana ndikawana muSodhoma vanhu vakarurama makumi mashanu muguta racho, ndicharegerera nzvimbo yacho yose nokuda kwavo.”
27  Asi Abrahamu akapindura kuti: “Ndapota, tarirai ndatsunga kutaura naJehovha, nepo ndiri guruva nemadota.
28  Ngatitii vashanu vashayikwa pavakarurama makumi mashanu. Mungaparadza guta rose nokuda kwevashanu here?” Iye akati: “Handingariparadzi kana ndikawana imomo makumi mana nevashanu.”
29  Asi akataurazve naye akati: “Ngatitii makumi mana vawanikwa imomo.” Iye akatiwo: “Handingazviiti nokuda kwevane makumi mana.”
30  Asi iye akati: “Ndapota, Jehovha ngaarege kutsamwa kwazvo, asi regai ndirambe ndichitaura: Ngatitii makumi matatu vawanikwa imomo.” Iye akatiwo: “Handingazviiti kana ndikawana makumi matatu imomo.”
31  Asi iye akati: “Ndapota, tarirai ndatsunga kutaura naJehovha: Ngatitii makumi maviri vawanikwa imomo.” Iye akatiwo: “Handingariparadzi nokuda kwevane makumi maviri.”
32  Akazoti: “Ndapota, Jehovha ngaarege kutsamwa kwazvo, asi regai nditaure kamwe chete aka: Ngatitii gumi vawanikwa imomo.” Iye akatiwo: “Handingariparadzi nokuda kwevane gumi.”
33  Jehovha akabva aenda paakanga apedza kutaura naAbrahamu, Abrahamu akadzokera kunzvimbo yake.
17  Abramu paakanga ava nemakore makumi mapfumbamwe nemapfumbamwe, Jehovha akabva azviratidza kuna Abramu, akati kwaari: “Ndini Mwari Wemasimbaose. Famba pamberi pangu uve asina mhosva.
2  Ndichaita sungano yangu pakati pangu newe, kuti ndiite kuti uwande kwazvo.”
3  Abramu akawira pasi nechiso chake, Mwari akaramba achitaura naye, achiti:
4  “Tarira! ndinoita sungano yangu newe, uye uchava baba vemarudzi mazhinji.
5  Hauchazonzizve Abramu, asi uchanzi Abrahamu, nokuti ndichakuita baba vemarudzi mazhinji.
6  Ndichaita kuti ubereke kwazvo, ndichakuita kuti uve marudzi, uye madzimambo achabuda mauri.
7  “Ndichaita sungano yangu pakati pangu newe nevana vako vanokutevera maererano nezvizvarwa zvavo kuti ive sungano isingagumi, kuti ndive Mwari kwauri nokuvana vako vanokutevera.
8  Ndichapa iwe nevana vako vanokutevera nyika yauri kugara uri mutorwa, iyo nyika yose yeKenani, kuti ive yako nokusingagumi; uye ndichava Mwari wavo.”
9  Mwari akatizve kuna Abrahamu: “Iwe, chengeta sungano yangu, iwe nevana vako vanokutevera maererano nezvizvarwa zvavo.
10  Iyi ndiyo sungano yangu yamuchachengeta, iri pakati pangu nemi, kunyange nevana vako vanokutevera: Vanhurume venyu vose vanofanira kudzingiswa.
11  Munofanira kudzingiswa nyama yezvikanda zvenyu zvepamberi, uye chichava chiratidzo chesungano pakati pangu nemi.
12  Vanhurume venyu vose vane mazuva masere vanofanira kudzingiswa, maererano nezvizvarwa zvenyu, munhu wose anoberekerwa mumba uye munhu wose anotengwa nemari kuna ani naani wokune imwe nyika vasiri vana vako.
13  Varume vose vanoberekerwa mumba mako nevarume vose vanotengwa nemari yako, chokwadi vanofanira kudzingiswa; uye sungano yangu iri panyama yenyu ichava sungano nokusingagumi.
14  Munhurume asina kudzingiswa asingazodzingisi nyama yechikanda chake chepamberi, mweya iwoyo unofanira kuparadzwa pavanhu vake. Aputsa sungano yangu.”
15  Mwari akati kuna Abrahamu: “Sarai mudzimai wako, usamushevedza kuti Sarai, nokuti Sara ndiro zita rake.
16  Ndichamukomborera uyewo ndichakupa mwanakomana anobva kwaari; ndichamukomborera uye achava marudzi; madzimambo emarudzi achabva maari.”
17  Abrahamu akawira pasi nechiso chake akatanga kuseka uye kuti mumwoyo make: “Munhu ane makore zana angabereka mwana here, uye Sara, iye mukadzi ane makore makumi mapfumbamwe angabereka here?”
18  Abrahamu akazoti kuna Mwari wechokwadi: “Haiwa, kudai Ishmaeri akararama pamberi penyu!”
19  Mwari akati: “Chokwadi Sara mudzimai wako achakuberekera mwanakomana, uye umutumidze kuti Isaka. Ndichaita sungano yangu naye ive sungano nevana vake vanomutevera nokusingagumi.
20  Asi nezvaIshmaeri ndakunzwa. Tarira! Ndichamukomborera, ndichaita kuti abereke uye ndichaita kuti awande kwazvo. Achabereka machinda gumi nemaviri, uye ndichaita kuti ave rudzi rukuru.
21  Zvisinei, ndichaita sungano yangu naIsaka, wauchaberekerwa naSara panguva ino yakatarwa gore rinouya.”
22  Naizvozvo Mwari akapedza kutaura naye, akabva kuna Abrahamu.
23  Abrahamu akabva atora Ishmaeri mwanakomana wake nevarume vose vakaberekerwa mumba make navose vakatengwa nemari yake, vanhurume vose pavarume veimba yaAbrahamu, akadzingisa nyama yezvikanda zvavo zvepamberi pazuva iroro, sezvaakanga audzwa naMwari.
24  Abrahamu akanga ava nemakore makumi mapfumbamwe nemapfumbamwe paakadzingiswa nyama yechikanda chake chepamberi.
25  Ishmaeri mwanakomana wake akanga ava nemakore gumi nematatu paakadzingiswa nyama yechikanda chake chepamberi.
26  Pazuva iroro Abrahamu akadzingiswa pamwe chete nomwanakomana wake Ishmaeri.
27  Varume vose veimba yake, munhu wose akaberekerwa mumba uye munhu wose akatengwa nemari kune wokune imwe nyika, vakadzingiswa pamwe chete naye.
50  Zvino Josefa akawira pachiso chababa vake, akavachema, akavatsvoda.
2  Pashure paizvozvo Josefa akarayira vashandi vake, vanachiremba, kuti vaomese baba vake. Naizvozvo vanachiremba vacho vakaomesa Israeri,
3  uye vakapedza mazuva makumi mana azere vachimuomesa, nokuti vaiva netsika yokupedza mazuva mazhinji kudaro vachiomesa, uye vaIjipiti vakaramba vachimuchema kwemazuva makumi manomwe.
4  Kuzoti mazuva okumuchema apera, Josefa akataura neimba yaFarao, achiti: “Zvino, kana mandinzwira nyasha, ndapota, taurai Farao achinzwa, muti,
5  ‘Baba vangu vakaita kuti ndipike, vachiti: “Tarira! ndava kufa. Unofanira kundiviga munzvimbo yangu yemakuva yandakazvicherera iri munyika yeKenani.” Zvino, ndapota, regai ndiende, ndivige baba vangu, ndozodzoka hangu.’”
6  Naizvozvo Farao akati: “Enda uvige baba vako sezvavakaita kuti upike.”
7  Nokudaro Josefa akaenda kuti anoviga baba vake, vashandi vose vaFarao vakaenda naye ikoko, varume vakuru veimba yake nevarume vakuru vose vomunyika yeIjipiti,
8  neimba yose yaJosefa nevana vababa vake neimba yababa vake. Vakasiya vana vavo vaduku chete nemakwai avo nemombe dzavo munyika yeGosheni.
9  Ngoro nevatasvi vemabhiza zvakaendawo naye, boka racho rikava guru kwazvo.
10  Vakasvika paburiro reAtadhi, riri munzvimbo yaJodhani, vakaungudza kwazvo ipapo, akachema baba vake maererano netsika dzavo kwemazuva manomwe.
11  Vagari vomunyika yacho, vaKenani, vakaona tsika dzacho dzokuchema paburiro reAtadhi, vakati: “Uku kuchema kwazvo kwevaIjipiti!” Ndokusaka rakatumidzwa kuti Abheri-mizraimu, iri munzvimbo yaJodhani.
12  Vanakomana vake vakamuitira sezvaakanga avarayira chaizvo.
13  Naizvozvo vanakomana vake vakamutakura vakapinda naye munyika yeKenani, vakamuviga mubako romunda weMakpera, munda wakanga watengwa naAbrahamu kuna Efroni muHiti kuti ive nzvimbo yake yemakuva iri pakatarisana neMamre.
14  Josefa akazodzokera kuIjipiti, iye nevana vababa vake navose vaakaenda navo kuti anoviga baba vake, pashure pokunge aviga baba vake.
15  Vakoma vaJosefa pavakaona kuti baba vavo vakanga vafa, vakati: “Josefa angangodaro achiri kutivenga uye achatotitsiva zvakaipa zvose zvatakamuitira.”
16  Naizvozvo vakarayira Josefa nemashoko aya: “Baba vako vakarayira vasati vafa, vachiti,
17  ‘Izvi ndizvo zvamunofanira kuudza Josefa: “Ndapota, ndinokukumbira, regerera kumukira kwevakoma vako uye chivi chavo pakuti vakakuitira zvakaipa.’” Saka zvino tapota, regerera kumukira kwevashumiri vaMwari wababa vako.” Josefa akasvimha misodzi pavakataura naye.
18  Pashure paizvozvo vakoma vake vakauyawo vakawira pasi pamberi pake vakati: “Tarira tiri varanda vako!”
19  Josefa akabva ati kwavari: “Musatya, nokuti ndiri munzvimbo yaMwari here?
20  Imi maindifungira zvakaipa. Mwari aifunga zvakanaka kuti vanhu vazhinji vachengetedzwe vari vapenyu sezvazvakaita nhasi.
21  Naizvozvo zvino musatya. Ini ndicharamba ndichikupai zvokudya imi nevana venyu vaduku.” Nokudaro akavanyaradza akataura navo achivavimbisa.
22  Zvino Josefa akaramba achigara muIjipiti, iye neimba yababa vake; uye Josefa akararama kwemakore zana negumi.
23  Josefa akaona vanakomana vaEfremu vechizvarwa chechitatu, uyewo vanakomana vaMakiri, mwanakomana waManase. Ivo vakaberekerwa pamabvi aJosefa.
24  Josefa akazoti kuvana vababa vake: “Ndava kufa; asi chokwadi Mwari achafunga nezvenyu, uye achakubudisai munyika ino muchienda kunyika yaakapikira Abrahamu, Isaka naJakobho.”
25  Nokudaro Josefa akaita kuti vanakomana vaIsraeri vapike, achiti: “Chokwadi Mwari achafunga nezvenyu. Naizvozvo mubudise mapfupa angu muno.”
26  Pashure paizvozvo Josefa akafa ava nemakore zana negumi; uye vakaita kuti aomeswe, akaiswa mubhokisi munyika yeIjipiti.
9  Zvino Mwari akakomborera Noa nevanakomana vake akati kwavari: “Berekai muwande, muzadze nyika.
2  Zvisikwa zvose zvipenyu zvenyika nezvisikwa zvose zvinobhururuka zvokumatenga, nezvose zvinofamba panyika, nehove dzose dzegungwa zvicharamba zvichikutyai nokukuvhundukai. Zvino zvaiswa mumaoko enyu.
3  Mhuka dzose mhenyu dzinofamba dzingava zvokudya zvenyu. Ndinokupai dzose, sezvandakaita zvinomera zvakasvibirira.
4  Nyama bedzi ine mweya wayo—iro ropa rayo—musaidya.
5  Uyewo, ndichabvunza ropa remweya yenyu. Ndicharibvunza paruoko rwezvisikwa zvose zvipenyu; ndichabvunza mweya womunhu paruoko rwomunhu, paruoko rwomumwe nomumwe ari hama yake.
6  Ani naani anoteura ropa romunhu, ropa rake richateurwa nomunhu, nokuti Mwari akaita munhu nomufananidzo wake.
7  Imi, berekai, muwande, zadzai nyika muve vazhinji pairi.”
8  Mwari akati kuna Noa nokuvanakomana vake vaaiva navo:
9  “Ndiri kuita sungano yangu nemi, nevana venyu vanokuteverai,
10  nemweya mipenyu yose yamuinayo, neshiri, nemhuka nezvisikwa zvose zvipenyu zvepanyika zvamuinazvo, kubvira pazvose zvakabuda muareka kusvikira pazvisikwa zvose zvipenyu zvepanyika.
11  Ndinoita sungano yangu nemi: Zvipenyu zvose hazvichazoparadzwizve nemvura yemafashamo, uye hakuchazovizve nemafashamo kuti aparadze nyika.”
12  Mwari akatizve: “Ichi ndicho chiratidzo chesungano yandiri kupa pakati pangu nemi nemweya mipenyu yose yamunayo, kwezvizvarwa nokusingagumi.
13  Ndinopa muraraungu wangu mugore, uye uchava chiratidzo chesungano yacho pakati pangu nenyika.
14  Pandinounza gore pamusoro penyika, muraraungu uchabva waoneka mugore.
15  Ndichayeuka sungano yangu iri pakati pangu nemi nemweya mipenyu yose pazvipenyu zvose zvenyama; uye mvura haichazovizve mafashamo kuti iparadze pazvipenyu zvose zvenyama.
16  Muraraungu uchava mugore, uye ndichauona kuti ndiyeuke sungano yacho nokusingagumi pakati paMwari nemweya mipenyu yose pazvipenyu zvose zvenyama zviri panyika.”
17  Mwari akadzokorora kuna Noa kuti: “Ichi ndicho chiratidzo chesungano yandinoita pakati pangu nezvipenyu zvose zvenyama zviri panyika.”
18  Zvino vanakomana vaNoa vakabuda muareka vaiva Shemu naHamu naJafeti. Gare gare Hamu akabereka Kenani.
19  Ava vatatu ndivo vaiva vanakomana vaNoa, uye vanhu vose vomunyika vakapararira kwose kwose vachibva kune ivava.
20  Zvino Noa akatanga kuva murimi, akadyara munda wemizambiringa.
21  Akatanga kunwa waini, akadhakwa, naizvozvo akapfekenura ari mutende rake.
22  Gare gare Hamu baba vaKenani vakaona kusapfeka kwababa vavo, vakaudza vakoma vavo vaviri kunze.
23  Shemu naJafeti vakatora jasi, vakariisa pamapfudzi avo, vakapinda nenhendashure. Nokudaro vakafukidza kusapfeka kwababa vavo, zviso zvavo zvakafuratira, uye havana kuona kusapfeka kwababa vavo.
24  Noa akazopengenuka pawaini yake akaziva zvaakanga aitirwa nomwanakomana wake muduku.
25  Akati: “Kenani ngaatukwe.Ngaave muranda akaderera kwazvo pavakoma vake.”
26  Akawedzera kuti:“Jehovha ngaarumbidzwe, Mwari waShemu,Uye Kenani ngaave muranda wake.
27  Mwari ngaape Jafeti nzvimbo yakakura,Uye ngaagare mumatende aShemu. Kenani ngaave muranda wakewo.”
28  Noa akararama kwemakore mazana matatu nemakumi mashanu mafashamo apfuura.
29  Naizvozvo mazuva ose aNoa akasvika makore mazana mapfumbamwe nemakumi mashanu uye iye akafa.
28  Naizvozvo Isaka akashevedza Jakobho, akamukomborera, akamurayira akati kwaari: “Usatora mudzimai pavanasikana veKenani.
2  Simuka, enda kuPadhani-aramu kuimba yaBhetueri baba vaamai vako utore mudzimai ikoko pavanasikana vaRabhani hanzvadzi yaamai vako.
3  Mwari Wemasimbaose achakukomborera nokuita kuti ubereke nokuita kuti uwande, uye uchava ungano yemarudzi.
4  Achakupa chikomborero chaAbrahamu, iwe nevana vako vauinavo, kuti uite kuti nyika yaunogara uri mutorwa ive yako, yakapiwa Abrahamu naMwari.”
5  Naizvozvo Isaka akarega Jakobho achienda, akaenda kuPadhani-aramu, kwaRabhani mwanakomana waBhetueri muSiriya, hanzvadzi yaRibheka, amai vaJakobho naIsau.
6  Isau paakaona kuti Isaka akanga akomborera Jakobho uye akamuendesa kuPadhani-aramu kuti anotora mudzimai ikoko, uye kuti paakamukomborera akamurayira, achiti: “Usatora mudzimai pavanasikana veKenani”;
7  uye kuti Jakobho akanga achiteerera baba vake naamai vake uye akanga achienda kuPadhani-aramu;
8  Isau akabva aona kuti vanasikana veKenani vakanga vasingafadzi Isaka baba vake.
9  Nokudaro Isau akaenda kuna Ishmaeri akatora Maharati mwanasikana waIshmaeri mwanakomana waAbrahamu, hanzvadzi yaNebhayoti, kuti ave mudzimai wake, kuwedzera kune mamwe madzimai ake.
10  Zvino Jakobho akapfuurira norwendo rwake achibva kuBheeri-shebha akaramba achienda kuHarani.
11  Kwapera nguva yakati, akasvika pane imwe nzvimbo akarara ipapo nokuti zuva rakanga ravira. Naizvozvo akatora rimwe dombo renzvimbo yacho akariita mutsago wake, akarara pasi panzvimbo iyoyo.
12  Akatanga kurota, uye tarira! manera akanga akamiswa pasi, musoro wao uchisvika kumatenga; uye tarira! ngirozi dzaMwari dzaikwira nokudzika paari.
13  Uye tarira! Jehovha akanga akamira pamusoro pao, akati: “Ndini Jehovha Mwari waAbrahamu baba vako naMwari waIsaka. Ndichakupa iwe nevana vako nyika yaurere pairi.
14  Vana vako vachava seguruva renyika, vachapararira kwose kwose kumavirira nokumabvazuva nokuchamhembe nokumaodzanyemba, uye mhuri dzose dzenyika dzichazvikomborera nokwauri uye nokuvana vako.
15  Tarira ndinewe, ndichakuchengeta parwendo rwako rwose rwauri kufamba uye ndichakudzosa panyika ino, nokuti handizokusiyi kusvikira ndaita zvandataura kwauri.”
16  Jakobho akabva amuka pahope dzake akati: “Chokwadi Jehovha ari munzvimbo ino asi ini handina kuzviziva.”
17  Akatya akatizve: “Nzvimbo ino inotyisa kwazvo! Iyi ndiyo imba yaMwari chaiyo uye iri ndiro gedhi rokumatenga.”
18  Naizvozvo Jakobho akafumomuka, akatora dombo raiva ipapo riri mutsago wake, akarimisa seshongwe, akadira mafuta pamusoro paro.
19  Uyezve, akatumidza nzvimbo iyoyo kuti Bheteri; asi chaizvoizvo, guta racho raimbonzi Ruzi.
20  Zvino Jakobho akapika mhiko, achiti: “Kana Mwari akaramba aineni, akandichengeta parwendo urwu rwandiri kufamba, akandipa zvokudya zvokuti ndidye nenguo dzokuti ndipfeke,
21  ndikadzoka norugare kuimba yababa vangu, ipapo Jehovha achange ava Mwari wangu.
22  Dombo iri randamisa kuti rive shongwe richava imba yaMwari, uye zvinhu zvose zvamuchandipa ndichakupai chegumi chazvo.”
27  Zvino Isaka paakanga akwegura, maziso ake asisanyatsooni, akashevedza Isau mwanakomana wake mukuru akati kwaari: “Mwanakomana wangu!” iye akati kwaari: “Ndiri pano!”
2  Akati: “Tarira, zvino, ndakwegura. Handizivi zuva rokufa kwangu.
3  Naizvozvo panguva ino, ndapota, tora zvokushandisa zvako, goba rako nouta hwako, uende kusango undivhimire mhuka.
4  Wadaro undigadzirire zvokudya zvinonaka sezviya zvandinoda, uuye nazvo kwandiri, ndidye, kuti mweya wangu ukukomborere ndisati ndafa.”
5  Zvisinei, Ribheka akanga achiteerera Isaka paaitaura naIsau mwanakomana wake. Isau akaenda kusango kunovhima mhuka kuti auye nayo.
6  Ribheka akati kuna Jakobho mwanakomana wake: “Tarira ndichangobva kunzwa baba vako vachitaura naIsau mukoma wako, vachiti,
7  ‘Ndiunzire nyama yemhuka undigadzirire zvokudya zvinonaka, ndidye, kuti ndikukomborere pamberi paJehovha ndisati ndafa.’
8  Zvino, mwanakomana wangu, teerera inzwi rangu pane zvandiri kukurayira.
9  Ndapota, enda kuboka rezvipfuwo unditorere ikoko mbudzana mbiri, dzakanaka, kuti ndidzigadzirire baba vako, kuti dzive zvokudya zvinonaka sezviya zvavanoda,
10  uende nazvo kuna baba vako vadye, kuti vakukomborere vasati vafa.”
11  Jakobho akati kuna Ribheka amai vake: “Isau mukoma wangu murume ane mvere asi ini ndiri murume asina mvere.
12  Ko kana baba vangu vakandibata-bata? Ndichabva ndava somunyengeri kwavari, uye ndichazvitukisa panzvimbo pokukomborerwa.”
13  Amai vake vakati kwaari: “Kutukwa kwaifanira kuva kwako ngakuve pandiri, mwanakomana wangu. Ingoteerera inzwi rangu uende, unditorere idzo.”
14  Naizvozvo akaenda, akadzitora, akauya nadzo kuna amai vake, amai vake vakagadzira zvokudya zvinonaka sezviya zvaidiwa nababa vake.
15  Ribheka akazotora nguo dzaIsau mwanakomana wake mukuru, dzakanaka kwazvo dzaaiva nadzo mumba, akadzipfekedza Jakobho mwanakomana wake muduku.
16  Akaisa matehwe embudzana pamaoko ake nomumutsipa make makanga musina mvere.
17  Akaisa zvokudya zvacho zvinonaka nechingwa zvaakanga agadzira muruoko rwaJakobho mwanakomana wake.
18  Naizvozvo akapinda maiva nababa vake akati: “Baba vangu!” ivo vakati: “Ndiri pano! Ndiwe ani, mwanakomana wangu?”
19  Jakobho akati kuna baba vake: “Ndini Isau dangwe renyu. Ndaita sezvamanditaurira chaizvo. Ndapota, mukai. Garai pasi mudye imwe nyama yangu yemhuka, kuti mweya wenyu undikomborere.”
20  Ipapo Isaka akati kumwanakomana wake: “Sei wakurumidza kwazvo kuiwana, mwanakomana wangu?” Iye akatiwo: “Nokuti Jehovha Mwari wenyu aita kuti isangane neni.”
21  Isaka akabva ati kuna Jakobho: “Ndapota, swedera pedyo, kuti ndikubate-bate, mwanakomana wangu, kuti ndizive kana chokwadi uri mwanakomana wangu Isau kana kwete.”
22  Naizvozvo Jakobho akaswedera pedyo naIsaka baba vake, vakamubata-bata, vachibva vazoti: “Inzwi, inzwi raJakobho, asi maoko, maoko aIsau.”
23  Asi havana kumuziva, nokuti maoko ake akanga aine mvere semaoko aIsau mukoma wake. Nokudaro vakamukomborera.
24  Pashure paizvozvo vakati: “Chokwadi ndiwe mwanakomana wangu Isau here?” iye akati: “Ndini.”
25  Vakabva vati: “Uya nayo pedyo neni kuti ndidye imwe nyama yemhuka yomwanakomana wangu, kuti mweya wangu ukukomborere.” Naizvozvo akauya nayo pedyo navo vakatanga kudya, uye akavaunzira waini vakatanga kunwa.
26  Isaka baba vake vakabva vati kwaari: “Ndapota, swedera pedyo, unditsvode, mwanakomana wangu.”
27  Naizvozvo akaswedera pedyo, akavatsvoda, vakanzwa kunhuhwirira kwenguo dzake. Vakamukomborera vakati: “Tarira, kunhuwirira kwomwanakomana wangu kwakaita sokunhuwirira kwesango rakakomborerwa naJehovha.
28  Mwari wechokwadi ngaakupe dova rokumatenga nevhu rakaorera repasi nezviyo zvizhinji newaini itsva.
29  Marudzi ngaakushandire uye mapoka emarudzi ngaakukotamire. Iva tenzi wehama dzako, vanakomana vaamai vako ngavakukotamire. Mumwe nomumwe wevaya vanokutuka ngaatukwe, mumwe nomumwe wevaya vanokukomborera ngaakomborerwe.”
30  Zvino Isaka achangopedza kukomborera Jakobho, pakangobva Jakobho pamberi pababa vake Isaka, Isau mukoma wake akadzoka achibva kunovhima.
31  Iyewo akagadzira zvokudya zvinonaka. Akabva aenda nazvo kuna baba vake akati kuna baba vake: “Baba vangu ngavamuke vadye imwe nyama yemhuka yomwanakomana wavo, kuti mweya wenyu undikomborere.”
32  Isaka baba vake vakati kwaari: “Ndiwe ani?” iye akati: “Ndini mwanakomana wenyu, dangwe renyu, Isau.”
33  Isaka akatanga kubvunda kwazvo, akati: “Saka, ndiani, andivhimira mhuka akauya nayo kwandiri, zvokuti ndadya zvose usati wapinda uye ndamukomborera? Iye achava akakomborerwawo!”
34  Paakanzwa mashoko ababa vake, Isau akatanga kuchema kwazvo zvinoshungurudza, akati kuna baba vake: “Ndikomborerei, iniwo, baba vangu!”
35  Asi vakati: “Munun’una wako auya nokunyengera kuti awane chikomborero changa chiri chako.”
36  Iye akati: “Handizvo nei achinzi Jakobho here, pakuti anditorera nzvimbo yangu kaviri aka? Akatora kare udangwe hwangu, uye tarirai nguva ino atora chikomborero changu!” Akabva atizve: “Hamuna kundichengeterawo chikomborero here?”
37  Asi Isaka akapindura Isau akati: “Tarira ndamugadza kuti ave tenzi wako, ndamupa hama dzake dzose kuti dzive vashandi, ndamupa zviyo newaini itsva kuti zvimutsigire, uye chimwe chinhu chandingakuitira chiripi, mwanakomana wangu?”
38  Isau akabva ati kuna baba vake: “Munongova nechikomborero chimwe chete here, baba vangu? Ndikomborerei, neniwo, baba vangu!” Naizvozvo Isau akachema kwazvo akasvimha misodzi.
39  Naizvozvo baba vake Isaka vakamupindura kuti: “Tarira, nzvimbo yako yokugara ichava kure nevhu rakaorera repasi, uye kure nedova rokumatenga ari kumusoro.
40  Uchararama nebakatwa rako, uye uchashandira munun’una wako. Asi paunoshaya zororo, chokwadi uchatyora joko rake pamutsipa wako.”
41  Zvisinei, Isau akaramba achivengera Jakobho chikomborero chaakanga akomborerwa nacho nababa vake, uye Isau akaramba achiti mumwoyo make: “Mazuva enguva yokuchema baba vangu ari kuswedera. Pashure paizvozvo ndichauraya munun’una wangu Jakobho.”
42  Ribheka paakaudzwa mashoko aIsau mwanakomana wake mukuru, akabva atumira shoko akashevedza Jakobho mwanakomana wake muduku akati kwaari: “Tarira! Isau mukoma wako ari kuzvinyaradza pamusoro pako—kuti akuuraye.
43  Saka zvino, mwanakomana wangu, teerera inzwi rangu, simuka, tizira kuna Rabhani hanzvadzi yangu kuHarani.
44  Gara naye kwemazuva akati kusvikira hasha dzomukoma wako dzaserera,
45  kusvikira kutsamwa kwomukoma wako kwapera uye akanganwa zvawakamuitira. Ndichatumira shoko ndikutore ubve ikoko. Nei ndichifanira kushayikirwawo nemi muri vaviri pazuva rimwe?”
46  Pashure paizvozvo Ribheka akaramba achiti kuna Isaka: “Ndava kusema upenyu hwangu uhu nokuda kwevanasikana vaHeti. Kana Jakobho akatora chete mudzimai pavanasikana vaHeti seava pavanasikana vomunyika yacho, upenyu hunondibatsireiko?”
7  Pashure paizvozvo Jehovha akati kuna Noa: “Pinda muareka, iwe neimba yako yose, nokuti pakati pechizvarwa ichi ndiwe wandaona kuti wakarurama pamberi pangu.
2  Pamhuka dzose dzakachena, utore nomwe nomwe, hono nehadzi yayo; uye pamhuka dzose dzisina kuchena mbiri chete, hono nehadzi yayo;
3  uyewo pazvisikwa zvinobhururuka zvokumatenga zvinomwe zvinomwe, jongwe nesheche, kuti uchengetedze rudzi ruri rupenyu panyika pose.
4  Nokuti kwasara mazuva manomwe chete kuti ndinayise mvura panyika kwemazuva makumi mana nousiku makumi mana; ndichaparadza panyika zvinhu zvose zvandakaita.”
5  Noa akaita maererano nezvose zvaakanga arayirwa naJehovha.
6  Zvino Noa akanga ava nemakore mazana matanhatu pakauya mafashamo emvura panyika.
7  Naizvozvo Noa akapinda muareka, nevanakomana vake nomudzimai wake nemadzimai evanakomana vake, mvura yemafashamo isati yauya.
8  Pamhuka dzose dzakachena nemhuka dzose dzisina kuchena nepazvisikwa zvinobhururuka nezvose zvinofamba panyika,
9  zvakapinda zviri zviviri zviviri kuna Noa mukati meareka, chikono nechikadzi, sezvakanga zvarayirwa Noa naMwari.
10  Mazuva manomwe gare gare mvura yemafashamo yakauya panyika.
11  Mugore remazana matanhatu roupenyu hwaNoa, mumwedzi wechipiri, nezuva rechigumi nemanomwe romwedzi wacho, pazuva iri zvitubu zvose zvemvura yakadzika kwazvo zvakavhurwa nemagedhi emvura okumatenga akavhurwa.
12  Mvura zhinji yakaramba ichinaya panyika kwemazuva makumi mana nousiku makumi mana.
13  Pazuva iri chairo Noa akapinda muareka, naShemu naHamu naJafeti, vanakomana vaNoa, nomudzimai waNoa nemadzimai matatu evanakomana vake vaaiva navo;
14  ivo nemhuka dzose dzomusango maererano nemarudzi adzo, nezvipfuwo zvose maererano nemarudzi azvo, nezvinokambaira zvose zvinofamba panyika maererano nemarudzi azvo, nezvisikwa zvose zvinobhururuka maererano nemarudzi azvo, shiri dzose, zvisikwa zvose zvine mapapiro.
15  Zvakaramba zvichienda kuna Noa mukati meareka, zviri zviviri zviviri, zvenyama yemarudzi ose zvaiva nesimba roupenyu raishanda mazviri.
16  Zviya zvaipinda, zvenyama yemarudzi ose, chikono nechikadzi, zvakapinda, sezvaakanga arayirwa naMwari. Pashure paizvozvo Jehovha akavhara suo.
17  Zvino mafashamo akapfuurira kwemazuva makumi mana panyika, mvura ikaramba ichiwedzera, ikatanga kutakura areka, ikayangarara pamusoro penyika.
18  Mvura yacho yakawanda kwazvo ikaramba ichiwedzera zvikuru panyika, asi areka yakaramba ichienda iri pamusoro pemvura.
19  Mvura yakafukidza nyika kwazvo zvokuti makomo ose marefu aiva pasi pematenga ose akafukidzwa.
20  Mvura yakaafukidza kusvikira kumakubhiti gumi nemashanu uye makomo akafukidzwa.
21  Naizvozvo zvipenyu zvose zvaifamba panyika zvakafa, zvisikwa zvinobhururuka nezvipfuwo nemhuka dzomusango nezvinhu zvose zvinofamba zvakawanda zvaifamba zvakaita gurumwandira panyika, nevanhu vose.
22  Zvose zvakanga zvine mhepo yokufema yesimba roupenyu raishanda mumhino dzazvo, kureva zvose zvaiva panyika yakaoma, zvakafa.
23  Nokudaro akaparadza zvipenyu zvose zvaiva panyika, kubvira pamunhu kusvikira kumhuka, kusvikira kuchinokambaira, kusvikira kuchisikwa chinobhururuka chokumatenga, zvakaparadzwa panyika; asi Noa oga nevaya vaaiva navo muareka vakaramba vachirarama.
24  Mvura yakaramba yakafukidza nyika mazuva zana nemakumi mashanu.
34  Zvino Dhina mwanasikana waReya, waakanga aberekera Jakobho, aiwanzobuda kunoona vanasikana vomunyika yacho.
2  Shekemu mwanakomana waHamori muHivhi, muchinda wenyika yacho, akamuona, akabva amutora, akamubata chibharo.
3  Mweya wake wakatanga kunamatira Dhina mwanasikana waJakobho, akada musikana wacho, akaramba achitaura nomusikana wacho achimunyengetedza.
4  Shekemu akazoti kuna Hamori baba vake: “Ndiwanirei musikana uyu kuti ave mudzimai wangu.”
5  Zvino Jakobho akanzwa kuti akanga asvibisa Dhina mwanasikana wake. Vanakomana vake vakanga vari kumafuro neboka rake rezvipfuwo; Jakobho akaramba akanyarara kusvikira vauya.
6  Gare gare Hamori, baba vaShekemu, vakabuda vakaenda kuna Jakobho kuti vataure naye.
7  Vanakomana vaJakobho vakauya vachibva kumafuro pavakangozvinzwa; varume vacho vakarwadziwa mumwoyo, vakatsamwa kwazvo, nokuti akanga aitira Israeri chinhu choupenzi chinonyadzisa nokurara nomwanasikana waJakobho, nepo pasina chinhu chakadaro chaifanira kuitwa.
8  Zvino Hamori akataura navo, achiti: “Mweya womwanakomana wangu Shekemu, wanamatira mwanasikana wenyu. Ndapota, mupei kuti ave mudzimai wake,
9  uye ngatirooreranei. Tipei vanasikana venyu, imi mutore vanasikana vedu.
10  Mungagara nesu, uye nyika ichava pamberi penyu. Garai mutengesere mairi, mugadzikane mairi.”
11  Shekemu akabva ati kuna baba vake nokuhanzvadzi dzake: “Ndinzwirei nyasha, uye ndichakupai chero chamuchataura kwandiri.
12  Kwidzai kwazvo mari yeroora uye chipo chinorehwa pandiri, ndinoda kupa maererano nezvamungataura kwandiri; ingondipai musikana wacho kuti ave mudzimai wangu.”
13  Zvino vanakomana vaJakobho vakapindura Shekemu nababa vake Hamori nokunyengera, vakataura saizvozvo nokuti akanga asvibisa Dhina hanzvadzi yavo.
14  Vakati kwavari: “Hatigoni kuita chinhu chakadai, kupa hanzvadzi yedu murume ane chikanda chepamberi, nokuti izvozvo zvinotizvidzisa.
15  Tingabvumirana nemi kana maita izvi chete, kuti muve sesu, nokudzingisa vanhurume venyu vose.
16  Tichabva takupai vanasikana vedu, uye tichatora vanasikana venyu, uye tichagara nemi tikava vanhu vamwe.
17  Asi kana musingatiteereri kuti mudzingiswe, tichabva tatora mwanasikana wedu toenda.”
18  Zvino mashoko avo akava akanaka kuna Hamori nokuna Shekemu, mwanakomana waHamori,
19  uye jaya racho harina kunonoka kuita izvozvo, nokuti raifarira mwanasikana waJakobho uye ndiro raikudzwa kwazvo muimba yose yababa varo.
20  Naizvozvo Hamori naShekemu mwanakomana wake vakaenda kugedhi reguta ravo, vakataura nevarume veguta ravo, vachiti:
21  “Varume ava vanoda zvorugare nesu. Nokudaro ngavagare munyika vatengesere mairi, nyika yacho zvayakafara kwazvo pamberi pavo. Tinogona kutora vanasikana vavo kuti vave madzimai edu uye tinogona kuvapa vanasikana vedu.
22  Varume vacho vachabvumirana nesu kuti vagare nesu kuti tive vanhu vamwe kana tangoita izvi chete, kuti vanhurume vedu vose vadzingiswe sokudzingiswa kwavakaitwa ivo.
23  Zvinhu zvavo nepfuma yavo nezvipfuwo zvavo zvose, hazvizobvi zvava zvedu here? Ngatingobvumiranei navo chete kuti vagare nesu.”
24  Vose vaibuda negedhi reguta rake vakabva vateerera Hamori nomwanakomana wake Shekemu, vanhurume vose vakadzingiswa, vose vaibuda nepagedhi reguta rake.
25  Zvisinei, pazuva rechitatu, pavakanga vachirwadziwa, vanakomana vaviri vaJakobho, Simiyoni naRevhi, hanzvadzi dzaDhina, vakatora mumwe nomumwe bakatwa rake, vakaenda kuguta racho vanhu vasingafungiri, vakauraya vanhurume vose.
26  Vakauraya Hamori nomwanakomana wake Shekemu nomuromo webakatwa. Vakabva vatora Dhina mumba maShekemu, vakabuda.
27  Vamwe vanakomana vaJakobho vakarwisa varume vakakuvadzwa zvokufa, ivo vakapamba guta racho, nokuti vakanga vasvibisa hanzvadzi yavo.
28  Vakatora makwai avo nemombe dzavo nembongoro dzavo nezvakanga zviri muguta nezvakanga zviri mumunda.
29  Vakatapa zvavairarama nazvo zvose nevana vavo vose vaduku nemadzimai avo, zvokuti vakapamba zvose zvakanga zviri mudzimba.
30  Jakobho akati kuna Simiyoni naRevhi: “Mandiunzira dambudziko nokundiita chinhu chinonyangadza kuvagari vomunyika ino, kuvaKenani nevaPerizi; nepo ini ndine vanhu vashoma kwazvo, zvino vachandiunganira, vakandirwisa uye ndichatsakatiswa, ini neimba yangu.”
31  Ivo vakatiwo: “Pane munhu anofanira kuita hanzvadzi yedu sepfambi here?”
46  Naizvozvo Israeri navose vaiva vake vakabva, vakasvika kuBheeri-shebha, akabayira Mwari wababa vake Isaka zvibayiro.
2  Mwari akabva ataura naIsraeri nezvakaratidzwa usiku akati: “Jakobho, Jakobho!” iye akati: “Ndiri pano!”
3  Akati: “Ndini Mwari wechokwadi, Mwari wababa vako. Usatya kuenda kuIjipiti, nokuti ndichakuita rudzi rukuru ikoko.
4  Ndichaenda newe kuIjipiti uye ndichakudzosawo; uye Josefa achabata maziso ako.”
5  Pashure paizvozvo Jakobho akasimuka, akabuda muBheeri-shebha, uye vanakomana vaIsraeri vakapfuurira kutakura baba vavo Jakobho nevana vavo nemadzimai avo mungoro dzakanga dzatumirwa naFarao kuti dzivatakure.
6  Uyezve, vakaenda pamwe chete nemapoka avo ezvipfuwo nezvinhu zvavo, zvavakanga vaunganidza munyika yeKenani. Vakazosvika kuIjipiti, Jakobho nevana vake vose vaaiva navo.
7  Akaenda kuIjipiti nevanakomana vake nevanakomana vevanakomana vake, vanasikana vake nevanasikana vevanakomana vake, ivo vana vake vose.
8  Zvino aya ndiwo mazita evanakomana vaIsraeri vakasvika kuIjipiti: Jakobho nevanakomana vake: Dangwe raJakobho raiva Rubheni.
9  Vanakomana vaRubheni vaiva Hanoki naParu naHezroni naKami.
10  Vanakomana vaSimiyoni vaiva Jemueri naJamini naOhadhi naJakini naZohari naShauri mwanakomana womukadzi muKenani.
11  Vanakomana vaRevhi vaiva Geshoni, Kohati naMerari.
12  Vanakomana vaJudha vaiva Ere naOnani naShera naPerezi naZera. Asi Ere naOnani vakafira munyika yeKenani. Vanakomana vaPerezi vaiva Hezroni naHamuri.
13  Vanakomana vaIsakari vaiva Tora naPuvha naYobhu naShimroni.
14  Vanakomana vaZebhuruni vaiva Seredhi naEroni naJareeri.
15  Ava ndivo vanakomana vaReya, vaakaberekera Jakobho muPadhani-aramu, pamwe chete nomwanasikana wake Dhina. Vanakomana vake nevanasikana vake vose vaiva mweya makumi matatu nemitatu.
16  Vanakomana vaGadhi vaiva Zifioni naHagi, Shuni naEzbhoni, Erai naArodhi naAreri.
17  Vanakomana vaAsheri vaiva Imnaa naIshvha naIshvhi naBheria, uye kwaiva naSera hanzvadzi yavo. Vanakomana vaBheria vaiva Hebheri naMarikieri.
18  Ava ndivo vanakomana vaZiripa, uyo Rabhani akapa mwanasikana wake Reya. Kwapera nguva yakati akaberekera Jakobho ivava: mweya gumi nemitanhatu.
19  Vanakomana vaRakeri, mudzimai waJakobho, vaiva Josefa naBhenjamini.
20  Josefa akaberekerwa Manase naEfremu munyika yeIjipiti, avo Asenati mwanasikana waPotifera mupristi weOni akamuberekera.
21  Vanakomana vaBhenjamini vaiva Bhira naBhekeri naAshbheri, Gera naNaamani, Ehi naRoshi, Mupimu naHupimu naAdhi.
22  Ava ndivo vanakomana vaRakeri vakaberekerwa Jakobho. Mweya yacho yose yaiva gumi nemina.
23  Vanakomana vaDhani vaiva Hushimu.
24  Vanakomana vaNaftari vaiva Jazeeri naGuni naJezeri naShiremu.
25  Ava ndivo vanakomana vaBhiriha, uyo Rabhani akapa mwanasikana wake Rakeri. Kwapera nguva yakati akaberekera Jakobho ivava; mweya yacho yose yaiva minomwe.
26  Mweya yose yakauya kuna Jakobho ichipinda muIjipiti yaiva iya yakabuda muchiuno make, tisingabatanidzi madzimai evanakomana vaJakobho. Mweya yacho yose yaiva makumi matanhatu nemitanhatu.
27  Vanakomana vaJosefa vaakaberekerwa muIjipiti vaiva mweya miviri. Mweya yose yeimba yaJakobho yakauya kuIjipiti yaiva makumi manomwe.
28  Zvino akatuma Judha mberi kwake kuna Josefa kuti ape mashoko mberi kwake kuGosheni. Pashure paizvozvo vakasvika munyika yeGosheni.
29  Josefa akabva aita kuti ngoro yake igadzirwe, akaenda kuti anosangana nababa vake Israeri kuGosheni. Paakazviratidza kwavari akabva awira pamutsipa wavo akaramba achichemera pamutsipa wavo.
30  Israeri akazoti kuna Josefa: “Iko zvino ndingachifa hangu, zvandaona chiso chako, zvauchiri mupenyu.”
31  Josefa akabva ati kuvana vababa vake neimba yababa vake: “Regai ndiende ndiudze Farao kuti, ‘Vana vababa vangu neimba yababa vangu vaiva munyika yeKenani vauya kuno kwandiri.
32  Varume vacho vafudzi, nokuti vakava vapfuwi vezvipfuwo; makwai avo nemombe dzavo nezvose zvavainazvo vauya nazvo kuno.’
33  Farao paachakushevedzai oti, ‘Munoita basa rei?’
34  Itii, ‘Vashandi venyu vave vari vapfuwi vezvipfuwo kubvira vachiri vaduku kusvikira zvino, isu nemadzitateguru edu,’ kuti mugare munyika yeGosheni, nokuti vafudzi vose vemakwai vanosemesa kuvaIjipiti.”
37  Zvino Jakobho akaramba achigara munyika yaigara baba vake vari mutorwa, munyika yeKenani.
2  Iyi ndiyo nhoroondo yaJakobho. Josefa akanga ava nemakore gumi nemanomwe paaifudza makwai nevakoma vake vari pakati peboka rezvipfuwo, achingova hake mukomana, aiva nevanakomana vaBhiriha nevanakomana vaZiripa, madzimai ababa vake. Naizvozvo Josefa akavamhan’arira kuna baba vavo.
3  Israeri aida Josefa kupfuura vamwe vanakomana vake vose, nokuti akanga ari mwanakomana wepaukweguru hwake; uye akaita kuti agadzirirwe nguo refu yakaita sehembe, yaiva nemitsetse.
4  Vakoma vake pavakaona kuti baba vavo vaimuda kupfuura vakoma vake vose, vakatanga kumuvenga, uye vakanga vasingakwanisi kutaura naye zvine rugare.
5  Gare gare Josefa akarota hope akadziudza vakoma vake, vakabva vatowana chimwe chikonzero chokumuvenga.
6  Akati kwavari: “Ndapota, teererai hope idzi dzandarota.
7  Tarirai tanga tichisunga zvisote pakati pomunda, chisote changu chikasimuka, chikamira kuti tote uye zvisote zvenyu zvakomberedza chisote changu zvikachikotamira.”
8  Vakoma vake vakati kwaari: “Uchava mambo wedu here? kana kuti, Uchava nesimba patiri here?” Naizvozvo vakawana chikonzero chitsva chokumuvengera hope dzake nemashoko ake.
9  Akazorota dzimwe hope, akadzirondedzera kuvakoma vake akati: “Tarirai ndarota dzimwe hope, uye zuva nomwedzi nenyeredzi gumi neimwe zvanga zvichindikotamira.”
10  Akabva adzirondedzera kuna baba vake nevakoma vakewo, asi baba vake vakamutsiura vakati kwaari: “Hope idzi dzawarota dzinorevei? Ini naamai vako nevakoma vako tichauya tokukotamira here?”
11  Vakoma vake vakamuitira godo, asi baba vake vakachengeta zvaakataura.
12  Zvino vakoma vake vakaenda kunofudza boka rezvipfuwo rababa vavo pedyo neShekemu.
13  Kwapera nguva yakati, Israeri akati kuna Josefa: “Vakoma vako havasi kufudza mapoka ezvipfuwo pedyo neShekemu here? Uya ndikutume kwavari.” Iye akati kwavari: “Ndiri pano!”
14  Naizvozvo vakati kwaari: “Ndapota, enda. Ona kana vakoma vako vakachengeteka uye kana vari vapenyu uye kana zvipfuwo zvakachengeteka uye zviri zvipenyu, udzoke neshoko kwandiri.” Naizvozvo akamutuma achibva mubani reHebroni, akaenda akananga kuShekemu.
15  Gare gare mumwe murume akamuwana achidzungaira musango. Murume wacho akabva amubvunza, achiti: “Uri kutsvakei?”
16  Iye akati: “Ndiri kutsvaka vakoma vangu. Ndapota, ndiudzei, Vari kufudzira mapoka ezvipfuwo kupi?”
17  Murume wacho akati: “Vabva pano, nokuti ndavanzwa vachiti, ‘Ngatiendei kuDhotani.’” Naizvozvo Josefa akaramba achitevera vakoma vake, akavawana kuDhotani.
18  Vakamuona achiri kure, asati asvika pedyo navo vakatanga kurangana nemanomano kuti vamuuraye.
19  Naizvozvo vakataurirana vachiti: “Tarirai! Hoyo muroti uya auya.
20  Zvino uyai, ngatimuurayei, timukande mune rimwe remakomba emvura; uye tichati chikara chinorura chakamudya. Tichabva taona kuti hope dzake dzichaguma nei.”
21  Rubheni paakanzwa izvi akaedza kumununura paruoko rwavo. Naizvozvo akati: “Ngatiregei kuuraya mweya wake.”
22  Rubheni akatizve kwavari: “Musateura ropa. Mukandei mugomba remvura iri riri musango, musamukuvadza.” Chinangwa chake chaiva chokumununura paruoko rwavo kuti amudzorere kuna baba vake.
23  Naizvozvo Josefa paakangosvika kuvakoma vake, vakapfekenura Josefa nguo yake refu, iyo nguo refu yaiva nemitsetse yaakanga akapfeka;
24  vachibva vamutora, vakamukanda mugomba remvura. Panguva yacho gomba racho rakanga risina chinhu; makanga musina mvura.
25  Vakabva vagara pasi kuti vadye zvokudya. Pavakasimudza maziso avo vakatarira, vakaona boka revafambi vaiva vaIshmaeri raibva kuGiriyedhi, uye ngamera dzavo dzakanga dzakatakura rabhudhanamu nebharisamu nemakwati anobudisa zvinonama, vachienda nazvo kuIjipiti.
26  Judha akati kuvana vababa vake: “Tinowaneiko kana tikauraya munun’una wedu, tikafukidza ropa rake?
27  Uyai, ngatimutengeserei vaIshmaeri, ngatisaise maoko edu paari. Uyezve, iye munun’una wedu, nyama yedu.” Naizvozvo vakateerera mwana wababa vavo.
28  Zvino varume, vatengesi vechiMidhiyani, vakapfuura. Nokudaro vakakweva Josefa vakamubudisa mugomba remvura, vakabva vatengesa Josefa kuvaIshmaeri nemasirivha makumi maviri. Ivava vakazoenda naJosefa kuIjipiti.
29  Gare gare Rubheni akadzokera kugomba uye Josefa akanga asimo mugomba racho. Naizvozvo akabvarura nguo dzake.
30  Paakadzoka kuvamwe vanun’una vake akati: “Mwana haachiko! Zvino ini—chokwadi ndichaendepi?”
31  Zvisinei, vakatora nguo refu yaJosefa, vakauraya nhongo, vakaramba vachinyika nguo yacho muropa.
32  Vakazotumira nguo yacho yaiva nemitsetse, vakaita kuti iendeswe kuna baba vavo vakati: “Takawana chinhu ichi. Tapota, ongororai kana iri nguo yomwanakomana wenyu kana kwete.”
33  Vakaiongorora vakati: “Inguo yomwanakomana wangu! Chikara chinorura chinofanira kuva chakamudya! Chokwadi Josefa akabvamburwa-bvamburwa!”
34  Naizvozvo Jakobho akabvarura majasi ake, akapfeka masaga muhudyu make, akachema mwanakomana wake mazuva mazhinji.
35  Vanakomana vake vose nevanasikana vake vose vakaramba vachisimuka kuti vamunyaradze, asi haana kubvuma kunyaradzwa achiti: “Nokuti ndichaburukira kumwanakomana wangu muSheori ndichichema!” Baba vake vakaramba vachimuchema.
36  Zvisinei, vaMidhiyani vakamutengesa muIjipiti kuna Potifari, jinda raFarao, mukuru wevarindi.
45  Josefa akanga asingachakwanisizve kuzvidzora pamberi pavose vakanga vamire pedyo naye. Naizvozvo akashevedzera kuti: “Budisai vanhu vose muno mandiri!” Josefa paakazvizivisa kuvana vababa vake hapana mumwe munhu akanga akamira naye.
2  Zvino akatanga kuchema kwazvo achisvimha misodzi, zvokuti vaIjipiti vakazvinzwa uye imba yaFarao yakazvinzwa.
3  Josefa akazoti kuvana vababa vake: “Ndini Josefa. Baba vangu vachiri vapenyu here?” Asi vana vababa vake havana kukwanisa kumupindura zvachose, nokuti vakanetseka pamusoro pake.
4  Naizvozvo Josefa akati kuvana vababa vake: “Ndapota, swederai pedyo neni.” Ivo vakabva vaswedera pedyo naye. Iye akabva ati: “Ndini Josefa mwana wababa venyu, wamakatengesera kuIjipiti.
5  Zvino musarwadziwa uye musazvitsamwira nokuti makanditengesera kuno; nokuti Mwari akandituma mberi kwenyu kuti ndichengetedze upenyu.
6  Nokuti rino ndiro gore rechipiri renzara panyika, uye kuchine mamwe makore mashanu akuchange kusina nguva yokurima kana kukohwa.
7  Naizvozvo Mwari akandituma mberi kwenyu kuti muve nevachasara panyika uye kuti akuchengetei muri vapenyu nokukuponesai kwazvo.
8  Zvino hamusi imi makandituma kuno, asi akanga ari Mwari wechokwadi, kuti andigadze kuva baba kuna Farao uye ishe weimba yake yose uye souyo ane simba panyika yose yeIjipiti.
9  “Kurumidzai kuenda kuna baba vangu, muti kwavari, ‘Zvanzi naJosefa mwanakomana wenyu: “Mwari akandigadza kuti ndive ishe weIjipiti yose. Uyai kwandiri. Musanonoka.
10  Mugare munyika yeGosheni, murambe muri pedyo neni, imi nevanakomana venyu nevanakomana vevanakomana venyu nemakwai enyu nemombe dzenyu nezvose zvamunazvo.
11  Ndichakupai zvokudya ikoko, nokuti kuchine mamwe makore mashanu enzara; kuti imi neimba yenyu nezvose zvamunazvo murege kuva nourombo.”’
12  Maziso enyu nemaziso omunun’una wangu Bhenjamini ari kuona kuti muromo wangu ndiwo uri kutaura nemi.
13  Naizvozvo udzai baba vangu nezvokukudzwa kwangu kwose muIjipiti nezvose zvamaona; kurumidzai muuye nababa vangu kuno.”
14  Akabva awira pamutsipa waBhenjamini munun’una wake, akasvimha misodzi, uye Bhenjamini akasvimhira misodzi pamutsipa wake.
15  Akatsvoda vakoma vake vose, akasvimhira misodzi pavari, uye pashure paizvozvo vana vababa vake vakataura naye.
16  Zvino mashoko acho akanzwika kumba kwaFarao, zvichinzi: “Vana vababa vaJosefa vauya!” Zvakava zvakanaka kuna Farao nevashandi vake.
17  Naizvozvo Farao akati kuna Josefa: “Iti kuvana vababa vako, ‘Itai izvi: Takudzai mhuka dzenyu dzinotakuriswa zvinhu, muende mupinde munyika yeKenani,
18  mutore baba venyu nedzimba dzenyu muuye kuno kwandiri, kuti ndikupei zvakanaka zvenyika yeIjipiti; uye muve nechikamu chakaorera chenyika yacho.
19  Iwe unorayirwa kuti: “Itai izvi: Torai ngoro panyika yeIjipiti dzokuti mutakure vana venyu nemadzimai enyu, uye mukwidze baba venyu mune imwe yacho, muuye kuno.
20  Maziso enyu ngaarege kunzwira urombo midziyo yenyu, nokuti zvakanaka zvenyika yose yeIjipiti ndezvenyu.”’”
21  Pashure paizvozvo vanakomana vaIsraeri vakaita saizvozvo, Josefa akavapa ngoro maererano nokurayira kwaFarao uye akavapa mbuva yorwendo.
22  Akapa mumwe nomumwe wavo jasi rokuchinja, asi akapa Bhenjamini masirivha mazana matatu nemajasi mashanu okuchinja.
23  Akatumira baba vake zvinotevera: mbongoro gumi dzakanga dzakatakura zvinhu zvakanaka zveIjipiti nembongoro hadzi gumi dzakanga dzakatakura zviyo nezvokudya nezvokurarama nazvo zvababa vake zvorwendo.
24  Nokudaro akarega vana vababa vake vachienda, ivo vakaenda. Asi iye akati kwavari: “Musanetsana parwendo.”
25  Zvino vakabuda muIjipiti vakazosvika munyika yeKenani kuna Jakobho baba vavo.
26  Vakabva vavaudza vachiti: “Josefa achiri mupenyu, uye ndiye ane simba panyika yose yeIjipiti!” Asi mwoyo wavo wakarukutika, nokuti havana kutenda zvavaitaura.
27  Pavakavaudza mashoko ose aJosefa aakanga avaudza, vakaona ngoro dzakanga dzatumirwa naJosefa kuti dzivatakure, baba vavo Jakobho vakatanga kuwanazve simba.
28  Israeri akabva ati: “Zvakwana! Josefa mwanakomana wangu achiri mupenyu! Aa, regai ndiende ndinomuona ndisati ndafa!”
23  Zvino upenyu hwaSara hwakava makore ane zana nemakumi maviri nemanomwe. Ndiwo aiva makore oupenyu hwaSara.
2  Naizvozvo Sara akafira muKiriyati-abha, kureva Hebroni, munyika yeKenani, Abrahamu akapinda kuti acheme Sara nokumusvimhira misodzi.
3  Abrahamu akabva asimuka pamberi panyakufa wake, akataura nevanakomana vaHeti, achiti:
4  “Ndiri mutorwa uye anobva kune imwe nyika pakati penyu. Ndipeiwo nzvimbo yemakuva ive yangu pakati penyu kuti ndivige nyakufa wangu ndisamuona.”
5  Vanakomana vaHeti vakapindura Abrahamu, vachiti kwaari:
6  “Tinzwei, ishe wangu. Muri jinda raMwari pakati pedu. Vigai nyakufa wenyu munzvimbo yedu yemakuva yakanaka kwazvo pane dzose. Hapana mumwe wedu achakunyimai nzvimbo yake yemakuva kuti akurambidzei kuviga nyakufa wenyu.”
7  Abrahamu akabva asimuka, akakotamira vanhu vomunyika yacho, vanakomana vaHeti,
8  akataura navo, achiti: “Kana mweya yenyu ichibvuma kuti ndivige nyakufa wangu kuti ndisamuona, nditeererei uye ndikumbirirei Efroni mwanakomana waZohari,
9  kuti andipe bako rake reMakpera, riri pamucheto womunda wake. Ngaandipe iro nokuda kwesirivha yakaringanira pakati penyu kuti rive nzvimbo yangu yemakuva.”
10  Zvino, Efroni akanga akagara pakati pevanakomana vaHeti. Naizvozvo Efroni muHiti akapindura Abrahamu vanakomana vaHeti vachinzwa vaine vose vaipinda pagedhi reguta rake, achiti:
11  “Aiwa, ishe wangu! Nditeererei. Ndinokupai munda wacho, uye ndinokupai bako riri mauri. Ndinokupai iro vanakomana vevanhu vokwangu vachizviona. Vigai nyakufa wenyu.”
12  Abrahamu akabva akotama pamberi pevanhu vomunyika yacho
13  akataura naEfroni vanhu vomunyika yacho vachinzwa, achiti: “Aiwa—kutoti iwe, ukanditeerera! Ndichakupa chitsama chesirivha nokuda kwomunda wacho. Chitore, kuti ndivige nyakufa wangu imomo.”
14  Efroni akabva apindura Abrahamu, achiti kwaari:
15  “Ishe wangu, nditeererei. Chikamu chomunda chinokosha mashekeri esirivha mazana mana, chii pakati pangu nemi? Naizvozvo vigai nyakufa wenyu.”
16  Naizvozvo Abrahamu akateerera Efroni, Abrahamu akayerera Efroni chitsama chesirivha chaakanga ataura vanakomana vaHeti vachinzwa, mashekeri esirivha mazana mana zvichienzanirana nemari yevatengesi.
17  Nokudaro munda waEfroni waiva muMakpera, iri pakatarisana neMamre, munda nebako raiva mauri nemiti yose yaiva mumunda wacho, yaiva mukati memiganhu yawo yose kumativi ose, zvakasimbiswa
18  kuna Abrahamu zvikava zvinhu zvake zvaakatenga vanakomana vaHeti vachiona pakati pavose vaipinda pagedhi reguta rake.
19  Pashure paizvozvo Abrahamu akaviga Sara mudzimai wake mubako romunda weMakpera pakatarisana neMamre, kureva Hebroni, munyika yeKenani.
20  Nokudaro munda wacho nebako raiva mauri zvakasimbiswa nemaoko evanakomana vaHeti kuna Abrahamu kuti ive nzvimbo yake yemakuva.
42  Jakobho akazoona kuti kuIjipiti kwaiva nezviyo. Jakobho akabva ati kuvanakomana vake: “Munorambirei makatarirana?”
2  Akawedzera kuti: “Tarirai ndanzwa kuti kuIjipiti kune zviyo. Endai ikoko mutitengere, kuti tirambe tiri vapenyu, tirege kufa.”
3  Naizvozvo vakoma vaJosefa gumi vakaenda kunotenga zviyo kuIjipiti.
4  Asi Jakobho haana kutuma Bhenjamini, munun’una waJosefa, pamwe chete nevakoma vake, nokuti akati: “Zvimwe angawirwa nenjodzi inouraya.”
5  Naizvozvo vanakomana vaIsraeri vakaenda pamwe chete nevamwe vakanga vachienda kunotenga, nokuti nzara yaiva munyika yeKenani.
6  Josefa ndiye murume aiva nesimba panyika yacho. Ndiye aitengesera vanhu vose vomunyika. Naizvozvo vakoma vaJosefa vakasvika vakamukotamira zviso zvavo zvakatarira pasi.
7  Josefa paakaona vakoma vake, akabva avaziva, asi akaita kuti ivo vasamuziva. Naizvozvo akataura navo nehasha akati kwavari: “Mabva kupi?” ivo vakati: “Kunyika yeKenani kuti tizotenga zvokudya.”
8  Nokudaro Josefa akaziva vakoma vake, asi ivo havana kumuziva.
9  Josefa akabva ayeuka hope dzaakanga arota pamusoro pavo, uye akati kwavari: “Muri vasori! Mauya kuzoona kuti nyika haina kudzivirirwa papi!”
10  Ivo vakabva vati kwaari: “Aiwa, ishe wangu, asi vashandi venyu vauya kuzotenga zvokudya.
11  Tose zvedu tiri vanakomana vomunhu mumwe. Tiri varume vakarurama. Vashandi venyu havasi vasori.”
12  Asi akati kwavari: “Handizvo! Nokuti mauya kuzoona kuti nyika haina kudzivirirwa papi!”
13  Ivo vakati: “Vashandi venyu vana gumi nevaviri vomunhu mumwe. Tiri vanakomana vomunhu mumwe ari munyika yeKenani; gotwe rina baba vedu nhasi, asi mumwe wacho haachipo.”
14  Zvisinei, Josefa akati kwavari: “Ndizvo zvandakuudzai, ndichiti, ‘Muri vasori!’
15  Muchaedzwa nezvizvi. NaFarao mupenyu, hamungabudi muno kunze kwokuti munun’una wenyu wegotwe auya pano.
16  Tumai mumwe wenyu kuti anotora munun’una wenyu imi makasungwa, kuti mashoko enyu aedzwe kuti ndeechokwadi here. Kana zvisina kudaro, naFarao mupenyu, muri vasori.”
17  Naizvozvo akavaisa pamwe chete muchitokisi kwemazuva matatu.
18  Pashure paizvozvo Josefa akati kwavari pazuva rechitatu: “Itai izvi murambe muri vapenyu. Ndinotya Mwari wechokwadi.
19  Kana makarurama, mumwe wevana vababa venyu ngaachengetwe akasungwa ari muchitokisi chenyu, asi vamwe vose endai henyu, torai zviyo nokuda kwenzara iri mudzimba dzenyu.
20  Mozouya nomunun’una wenyu wegotwe kwandiri, kuti mashoko enyu ave akavimbika; uye hamuzofi.” Ivo vakaita saizvozvo.
21  Zvino vakataurirana vachiti: “Chokwadi tine mhosva pamusoro pomunun’una wedu, nokuti takaona kutambudzika kwomweya wake paakatiteterera kuti timunzwire tsitsi, asi hatina kuteerera. Ndokusaka kutambudzika uku kwatiwira.”
22  Rubheni akabva avapindura kuti: “Handina here kuti kwamuri, ‘Musatadzira mwana,’ asi hamuna kuteerera? Zvino ropa rake, tarirai riri kubvunzwa.”
23  Asi ivo havana kuziva kuti Josefa akanga akateerera, nokuti paiva nomuturikiri pakati pavo.
24  Naizvozvo akabva kwavari akatanga kusvimha misodzi. Akabva adzoka kwavari, akataura navo, akatora Simiyoni kwavari akamusunga vachizviona.
25  Pashure paizvozvo Josefa akarayira, vakazadza midziyo yavo nezviyo. Uyewo, vaifanira kudzorera mari yevarume vacho musaga romunhu mumwe nomumwe uye kuvapa mbuva yorwendo. Naizvozvo vakaitirwa saizvozvo.
26  Nokudaro vakatakudza mbongoro dzavo zviyo zvavo vakaenda vachibva ikoko.
27  Mumwe paakavhura saga rake kuti ape mbongoro yake zvokudya panzvimbo yokurara, akaona mari yake iri mumuromo wehomwe yake.
28  Akati kuvana vababa vake: “Mari yangu yadzoswa uye onai iri muhomwe yangu!” Mwoyo yavo yakabva yapera simba, zvokuti vakatarirana vachibvunda, vachiti: “Chii ichi chataitirwa naMwari?”
29  Vakazosvika kuna Jakobho baba vavo kunyika yeKenani, vakavaudza zvinhu zvose zvakanga zvavawira, vachiti:
30  “Murume ari ishe wenyika yacho akataura nesu nehasha, nokuti akatifungira kuva varume vaisora nyika yacho.
31  Asi takati kwaari, ‘Tiri varume vakarurama. Hatisi vasori.
32  Tiri vana gumi nevaviri vomunhu mumwe, vanakomana vababa vedu. Mumwe chete haasisipo, uye muduku nhasi ana baba vedu munyika yeKenani.’
33  Asi murume ari ishe wenyika yacho akati kwatiri, ‘Ndichaziva neizvi kuti makarurama: Siyai mumwe wenyu aneni. Ibvai matora chimwe chinhu nokuda kwenzara iri mudzimba dzenyu muende.
34  Uyai nomunun’una wenyu wegotwe kwandiri, kuti ndizive kuti hamusi vasori asi makarurama. Ndichakudzorerai mwana wababa venyu, uye mungatenga munyika yacho.’”
35  Zvino pavakanga vachidurura masaga avo tarira tsapo yemari yomumwe nomumwe yaiva musaga rake. Ivo pamwe chete nababa vavo vakaona tsapo dzavo dzemari, vakatya.
36  Jakobho baba vavo vakabva vati kwavari: “Ini ndini wamaita kuti ndishayikirwe! Josefa haasisipo uye Simiyoni haasisipo, uye muchatora Bhenjamini! Zvinhu zvose izvi zvandiwira!”
37  Asi Rubheni akati kuna baba vake: “Kana ndikasadzoka naye kwamuri mungauraya henyu vanakomana vangu vaviri. Ndipei ndimutarisire, uye ndini ndichafanira kumudzosa kwamuri.”
38  Zvisinei, iye akati: “Mwanakomana wangu haangaendi nemi, nokuti mukoma wake akafa uye asiyiwa ari oga. Kana njodzi inouraya ikamuwira parwendo rwamungafamba, ipapo muchaburutsira bvudzi rangu jena muSheori neshungu.”
22  Zvino pashure pezvinhu izvi, Mwari wechokwadi akaedza Abrahamu. Naizvozvo akati kwaari: “Abrahamu!” iye akati: “Ndiri pano!”
2  Akati: “Ndapota, tora mwanakomana wako, mwanakomana wako mumwe chete waunoda kwazvo, Isaka, uende kunyika yeMoriya, umupe sechinopiwa chinopiswa ikoko pane rimwe gomo randichakusarudzira.”
3  Naizvozvo Abrahamu akafumomuka, akasungirira chigaro pambongoro yake, akatora vashandi vake vaviri naIsaka mwanakomana wake; akatsemura huni dzechinopiwa chinopiswa. Akabva asimuka, akaenda kunzvimbo yaakasarudzirwa naMwari wechokwadi.
4  Kaiva kekutanga pazuva rechitatu Abrahamu paakatarira, akaona nzvimbo yacho achiri kure.
5  Zvino Abrahamu akati kuvashandi vake: “Garai pano nembongoro, asi ini nomukomana tinoda kupfuurira nechekoko tinonamata, tozodzoka kwamuri.”
6  Pashure paizvozvo Abrahamu akatora huni dzechinopiwa chinopiswa akadzitakudza Isaka mwanakomana wake, akatora moto nebanga rokuurayisa akazviisa mumaoko ake, vaviri vacho vakapfuurira pamwe chete.
7  Isaka akati kuna Abrahamu baba vake: “Baba vangu!” Ivo vakatiwo: “Ndiri pano, mwanakomana wangu!” Naizvozvo iye akati: “Moto nehuni zviripo, asi gwai rechinopiwa chinopiswa riri kupi?”
8  Abrahamu akati: “Mwari achapa gwai rechinopiwa chinopiswa, mwanakomana wangu.” Vaviri vacho vakaramba vachifamba pamwe chete.
9  Vakazosvika panzvimbo yaakanga asarudzirwa naMwari wechokwadi, Abrahamu akavaka atari ipapo, akaronga huni, akasunga Isaka mwanakomana wake maoko netsoka, akamuisa paatari pamusoro pehuni.
10  Abrahamu akabva atambanudza ruoko rwake akatora banga rokuurayisa kuti auraye mwanakomana wake.
11  Asi ngirozi yaJehovha yakashevedzera kwaari iri kumatenga ichiti: “Abrahamu, Abrahamu!” iye akapindura kuti: “Ndiri pano!”
12  Iyo ikati: “Usatambanudzira mukomana ruoko rwako uye usatomboita chinhu chipi nechipi kwaari, nokuti zvino ndava kuziva kuti unotya Mwari nokuti hauna kundinyima mwanakomana wako, iye mumwe chete.”
13  Abrahamu akabva atarira, akaona nechekoko, mukatikati megwenzi, maiva negondohwe rakanga rakabatwa nyanga dzaro. Naizvozvo Abrahamu akaenda akatora gondohwe racho akaripa sechinopiwa chinopiswa panzvimbo pomwanakomana wake.
14  Abrahamu akatumidza nzvimbo iyoyo kuti Jehovha-jire. Ndokusaka zvichiwanzonzi nhasi: “Mugomo raJehovha zvichagoverwa.”
15  Ngirozi yaJehovha yakashevedzera kuna Abrahamu kechipiri iri kumatenga
16  ikati: “‘Ndinopika neni pachangu,’ ndizvo zvinotaura Jehovha, ‘nokuti waita chinhu ichi uye hauna kundinyima mwanakomana wako, iye mumwe chete,
17  chokwadi ndichakukomborera uye ndichaita kuti vana vako vave vazhinji senyeredzi dzokumatenga, sejecha riri pamhenderekedzo yegungwa; uye vana vako vachaita kuti gedhi revavengi vavo rive ravo.
18  Chokwadi marudzi ose enyika achazvikomborera nokumwana wako nokuti wateerera inzwi rangu.’”
19  Pashure paizvozvo Abrahamu akadzokera kuvashandi vake, vakasimuka, vakaenda pamwe chete kuBheeri-shebha; uye Abrahamu akaramba achigara kuBheeri-shebha.
20  Zvino pashure pezvinhu izvi, Abrahamu akaudzwa kuti: “Tarira, Mirika akaberekerawo Nahori mukoma wako vanakomana:
21  Uzi dangwe rake naBhuzi munun’una wake naKemueri baba vaAramu,
22  naKesedhi naHazo naPiridhashi naJidrafu naBhetueri.”
23  Bhetueri akabereka Ribheka. Mirika akaberekera Nahori mukoma waAbrahamu ava vasere.
24  Kwaivawo nomurongo wake, ainzi Reuma. Kwapera nguva yakati, iyewo akabereka Tebha naGahamu naTahashi naMaaka.
38  Zvino munguva iyi Judha paakabva kuvana vababa vake, akadzika tende rake pedyo nomumwe murume muAdhuramu, ainzi Hira.
2  Judha akaona mwanasikana womumwe muKenani ikoko, uye murume wacho ainzi Shua. Naizvozvo akamutora akarara naye.
3  Akava nepamuviri. Gare gare akabereka mwanakomana, murume wacho akamutumidza kuti Ere.
4  Akavazve nepamuviri. Kwapera nguva yakati akabereka mwanakomana, akamutumidza kuti Onani.
5  Pane imwezve nguva akabereka mwanakomana, akabva amutumidza kuti Shera. Zvino murume wacho akanga ari kuAkzibhu panguva yaakamubereka.
6  Kwapera nguva yakati, Judha akatorera Ere dangwe rake mudzimai, ainzi Tamari.
7  Asi Ere, dangwe raJudha, akava akaipa pamberi paJehovha; nokudaro Jehovha akamuuraya.
8  Naizvozvo Judha akati kuna Onani: “Roora mudzimai womukoma wako, urare naye, umuitire zvaanofanira kuitirwa nomuramu uye umutsire mukoma wako vana.”
9  Asi Onani aiziva kuti vana vacho vaisazova vake; saka paairara nomudzimai womukoma wake, airasira urume hwake pasi kuti arege kupa mukoma wake vana.
10  Zvino zvaakaita zvakanga zvakaipa pamberi paJehovha; nokudaro akamuurayawo.
11  Naizvozvo Judha akati kuna Tamari muroora wake: “Gara uri chirikadzi mumba mababa vako kusvikira Shera mwanakomana wangu akura.” Nokuti akati: “Iyewo angafa sezvakaita vakoma vake.” Naizvozvo Tamari akaenda, akaramba achigara kumba kwababa vake.
12  Nokudaro mazuva akava mazhinji, mwanasikana waShua, mudzimai waJudha, akafa; uye Judha akachengeta nguva yokuchema. Pashure paizvozvo akaenda kuvaveuri vemakwai ake, kuTimna, iye naHira shamwari yake muAdhuramu.
13  Tamari akabva audzwa kuti: “Tarira tezvara vako vari kuenda kuTimna kunoveura makwai avo.”
14  Naizvozvo akabvisa nguo dzouchirikadzi hwake, akafuka chari, akazvifukidza, akagara pasi pasuo reEnaimu, iri pamugwagwa unoenda kuTimna. Nokuti akaona kuti Shera akanga akura asi akanga asina kupiwa kuna Shera kuti ave mudzimai wake.
15  Judha paakamuona, akabva afunga kuti ihure, nokuti akanga afukidza chiso chake.
16  Naizvozvo akatsaukira kwaari pamugwagwa akati: “Ndapota, ndibvumire kurara newe.” Nokuti haana kuziva kuti akanga ari muroora wake. Zvisinei, akati: “Muchandipei kuti murare neni?”
17  Iye akati: “Ndichatumira mbudzana inobva paboka rezvipfuwo.” Asi akati: “Muchandipa chokumbofanobata kusvikira maitumira here?”
18  Akati: “Chokumbofanobata chandichakupa chii?” iye akati: “Rin’i yenyu yokusimbisa nayo netambo yenyu netsvimbo yenyu iri muruoko rwenyu.” Akabva amupa izvo, akarara naye, iye akava nepamuviri pake.
19  Pashure paizvozvo akasimuka, akaenda, akabvisa chari yake, akapfeka nguo dzouchirikadzi hwake.
20  Zvino Judha akatumira mbudzana noruoko rweshamwari yake muAdhuramu kuti adzorerwe chokumbofanobata kubva muruoko rwomukadzi wacho, asi haana kumbomuwana.
21  Akabvunza varume venzvimbo yake, achiti: “Pfambi iya yepatemberi yaiva muEnaimu pamugwagwa iri kupi?” Asi vakaramba vachiti: “Munzvimbo ino hamuna kumbova nepfambi yepatemberi.”
22  Akazodzoka kuna Judha akati: “Handina kumbomuwana uyezve, varume venzvimbo yacho vati, ‘Munzvimbo ino hamuna kumbova nepfambi yepatemberi.’”
23  Naizvozvo Judha akati: “Ngaazvitore, kuti tirege kuzvidzwa. Zvisinei, ndatumira mbudzana iyi, asi iwe—hauna kumbomuwana.”
24  Zvino inenge mwedzi mitatu gare gare, Judha akaudzwa kuti: “Tamari muroora wako akahura, uye tarira avawo nepamuviri pokuhura kwake.” Judha akati: “Mubudisei apiswe.”
25  Sezvaakanga achibudiswa, akatumira shoko kuna tezvara vake, achiti: “Ndine pamuviri pomurume ane izvi.” Akatizve: “Ndapota, ongororai kuti izvi ndezvaani, rin’i yokusimbisa nayo netambo netsvimbo.”
26  Judha akabva azviongorora akati: “Iye akarurama kundipfuura, nokuti handina kumupa mwanakomana wangu Shera.” Haana kuzomborarazve naye.
27  Zvino paaisununguka, mapatya aiva mudumbu make.
28  Uyezve, paakanga achisununguka mumwe akatambanudza ruoko rwake, nyamukuta akabva atora kachira katsvuku akakasungirira paruoko rwake, achiti: “Uyu atanga kubuda.”
29  Paakangodzorera ruoko rwake, munun’una wake akabva abuda, zvokuti nyamukuta akati: “Unorevei neizvi, kuti wazvitsemurira masuo?” Nokudaro akatumidzwa kuti Perezi.
30  Mukoma wake aiva nekachira katsvuku paruoko rwake akazobuda, akatumidzwa kuti Zera.
32  Zvino Jakobho, akaenda, ngirozi dzaMwari dzikasangana naye.
2  Paakadziona, Jakobho akabva ati: “Uyu musasa waMwari!” Nokudaro akatumidza nzvimbo iyoyo kuti Mahanaimu.
3  Jakobho akabva atuma nhume pamberi pake kuna Isau mukoma wake kunyika yeSeiri, nyika yeEdhomu,
4  akadzirayira, achiti: “Munoti kunashe wangu, kuna Isau, ‘Zvanzi naJakobho mushandi wenyu: “Ndakagara naRabhani ndiri mutorwa uye ndakagara kwenguva refu kusvikira zvino.
5  Ndava nenzombe nembongoro, makwai, nevashandirume nevashandikadzi, ndatumira shoko kuti ndizivise ishe wangu, kuti mundinzwire nyasha.”’”
6  Kwapera nguva yakati nhume dzacho dzakadzoka kuna Jakobho, dzichiti: “Takasvika kuna Isau mukoma wenyu, ari kuuyawo kuzosangana nemi, ane varume mazana mana.”
7  Jakobho akatya kwazvo, akazvidya mwoyo. Naizvozvo akakamura vanhu vaaiva navo, nemakwai nemombe nengamera kuva mapoka maviri,
8  akati: “Kana Isau akasvika kune rimwe boka akarirwisa, pachava neboka rinosara kuti ritize.”
9  Pashure paizvozvo Jakobho akati: “Haiwa Mwari wababa vangu Abrahamu naMwari wababa vangu Isaka, haiwa Jehovha, imi muri kundiudza kuti, ‘Dzokera kunyika yako nokuhama dzako uye ndichakuitira zvakanaka,’
10  handikodzeri kuwana mutsa wose worudo nokutendeka kwose zvamakaitira mushumiri wenyu, nokuti ndakayambuka rwizi rwaJodhani urwu nomudonzvo wangu chete asi zvino ndava mapoka maviri.
11  Ndinunurei, ndinokutetererai, paruoko rwomukoma wangu, paruoko rwaIsau, nokuti ndinomutya kuti angauya akarwisa ini, amai pamwe chete nevana.
12  Imi makati, ‘Chokwadi ndichakuitira zvakanaka, ndichaita kuti vana vako vave sejecha regungwa, risingagoni kuverengwa nokuda kwokuwanda kwaro.’”
13  Akaramba akagara ipapo usiku ihwohwo. Pane zvaakanga awana noruoko rwake akatora chipo chokupa Isau mukoma wake:
14  nhunzvi dzembudzi mazana maviri nenhongo makumi maviri, makwai makadzi mazana maviri nemakondohwe makumi maviri,
15  ngamera dzinoyamwisa makumi matatu nemhuru dzadzo, mhou makumi mana nenzombe gumi, mbongoro hadzi makumi maviri nembongoro gumi dzanyatsokura.
16  Akabva apa vashandi vake boka rimwe richitevedzana nerimwe riri roga, akaramba achiti kuvashandi vake: “Yambukai muri mberi kwangu, musiye chinhambwe pakati peboka neboka.”
17  Uyezve akarayira wokutanga, achiti: “Kana Isau mukoma wangu akasangana newe, akakubvunza achiti, ‘Uri waaniko, uri kuenda kupi uye izvi zviri pamberi pako ndezvaani?’
18  ubve wati, ‘Ndezvomushandi wenyu, Jakobho. Chipo, chatumirwa ishe wangu, Isau, uye tarirai! iyewo ari shure kwedu.’”
19  Akarayirawo wechipiri, nowechitatu, uye vose vaitevera mapoka acho ezvipfuwo, achiti: “Mutaure naIsau seizvi pamunosangana naye.
20  Mutiwo, ‘Tarirai mushandi wenyu Jakobho ari shure kwedu.’” Nokuti akati: “Ndingamunyaradza nechipo chiri kuenda chiri mberi kwangu, ndozoona chiso chake. Zvimwe achandigamuchira nomutsa.”
21  Naizvozvo chipo chacho chakayambuka chiri mberi kwake, asi iye akarara mumusasa usiku ihwohwo.
22  Gare gare usiku ihwohwo akasimuka, akatora madzimai ake maviri nevashandikadzi vake vaviri nevanakomana vake vaduku gumi nomumwe, akayambuka zambuko raJabhoki.
23  Naizvozvo akavatora akavayambutsa mupata une rukova, uye akayambutsa zvaakanga anazvo.
24  Jakobho akazosara ari oga. Mumwe murume akabva atanga kuita mutsimba naye kusvikira utonga hwotsvuka.
25  Paakaona kuti akanga asina kumukunda, akabva abata panosangana mapfupa muhudyu make; uye panosangana mapfupa muhudyu yaJakobho pakaminyuka paaiita mutsimba naye.
26  Iye akati: “Ndirege ndiende, nokuti utonga hwotsvuka.” Iye akati: “Handisi kuzokuregai muchienda kusvikira matanga mandikomborera.”
27  Naizvozvo akati kwaari: “Unonzi ani?” iye akati: “Jakobho.”
28  Akabva ati: “Hauchanzizve Jakobho asi Israeri, nokuti warwisana naMwari uye nevanhu zvokuti wazokunda.”
29  Jakobho akabvunzawo akati: “Ndapota, ndiudzeiwo zita renyu.” Asi iye akati: “Unobvunzirei zita rangu?” Naizvozvo akamukomborera ipapo.
30  Nokudaro Jakobho akatumidza nzvimbo yacho kuti Penieri, nokuti, sezvaakataura, “Ndaona Mwari chiso nechiso asi mweya wangu wanunurwa.”
31  Zvino zuva rakatanga kumubudira achangopfuura Penueri, asi akanga achikamhina nokuda kwomuhudyu make.
32  Ndokusaka vanakomana vaIsraeri vaine tsika yokusadya dzira romuhudyu, riri panosangana mapfupa muhudyu, kusvikira nhasi, nokuti akabata panosangana mapfupa muhudyu maJakobho nechepadzira romuhudyu.
6  Zvino vanhu pavakatanga kuva vazhinji panyika uye pavakaberekerwa vanasikana,
2  vanakomana vaMwari wechokwadi vakaona vanasikana vevanhu, kuti vakanga vakanaka; vakatora madzimai, kureva ose avakasarudza.
3  Pashure paizvozvo Jehovha akati: “Mudzimu wangu haungarambi uchishanda mumunhu nokusingagumi, iyewo zvaari wenyama. Naizvozvo mazuva ake achasvika zana nemakumi maviri.”
4  Mumazuva iwayo kwaiva nevaNefirimu panyika, uyewo pashure, vanakomana vaMwari wechokwadi pavakaramba vachirara nevanasikana vevanhu vakavaberekera vanakomana, ivo ndivo vaiva vanhu vaiva nesimba, vekare, vaiva nomukurumbira.
5  Naizvozvo Jehovha akaona kuti kuipa kwomunhu kwakanga kuri kuzhinji panyika uye zvose zvaidiwa nepfungwa dzomwoyo wake zvakanga zvakangoipa nguva dzose.
6  Jehovha akazvidemba kuti akanga aita vanhu panyika, akarwadziwa mumwoyo make.
7  Nokudaro Jehovha akati: “Ndichaparadza panyika vanhu vandakasika, kubvira kumunhu kusvikira kuchipfuwo, kusvikira kuchinokambaira uye kusvikira kuchisikwa chinobhururuka chokumatenga, nokuti ndinozvidemba kuti ndakazviita.”
8  Asi Noa akanzwirwa nyasha naJehovha.
9  Iyi ndiyo nhoroondo yaNoa. Noa akanga ari munhu akarurama. Akanga asina mhosva pakati pevanhu venguva yake. Noa akafamba naMwari wechokwadi.
10  Kwapera nguva yakati, Noa akabereka vanakomana vatatu, Shemu, Hamu naJafeti.
11  Nyika yakashatiswa pamberi paMwari wechokwadi uye nyika yakazara nechisimba.
12  Naizvozvo Mwari akaona kuti nyika yakanga yashatiswa, nokuti vanhu vose vakanga vashatisa nzira yavo panyika.
13  Pashure paizvozvo Mwari akati kuna Noa: “Kuguma kwevanhu vose kwasvika pamberi pangu, nokuti vazadza nyika nechisimba; uye tarira ndiri kuvaparadza pamwe chete nenyika.
14  Gadzira areka nomuti unobudisa zvinonama. Uchaita dzimba muareka yacho, uye uiname mukati nokunze netara.
15  Aya ndiwo magadzirire auchaiita: kureba kweareka, makubhiti mazana matatu, kufara kwayo, makubhiti makumi mashanu, uye kukwirira kwayo, makubhiti makumi matatu.
16  Uchaitira areka tsoha [denga; kana kuti, hwindo], uchaipedza kana kwasara kubhiti kumusoro, uye uchaisa suo reareka parutivi payo; uchaiita iine dzimba dzakaturikidzana, yepasi, yechipiri neyechitatu.
17  “Tarira, ndiri kuunza mafashamo emvura panyika kuti ndiparadze nyama yose ine simba roupenyu rinoshanda mairi iri pasi pedenga. Zvose zviri panyika zvichafa.
18  Ndiri kuita sungano yangu newe; pinda muareka, iwe nevanakomana vako nomudzimai wako nemadzimai evanakomana vako vauinavo.
19  Uchapinza zvisikwa zvose zvipenyu zvenyama yemarudzi ose muareka, zviviri zviviri, kuti zvichengetedzwe zviri zvipenyu pamwe chete newe. Zvichava chikono nechikadzi.
20  Pazvisikwa zvinobhururuka maererano nemarudzi azvo nezvipfuwo maererano nemarudzi azvo, pazvose zvinokambaira panyika maererano nemarudzi azvo, zviviri zviviri zvichapinda kwauri imomo kuti zvichengetedzwe zviri zvipenyu.
21  Asi iwe, tora zvokudya zvinodyiwa zvemarudzi ose; uzviunganidzire kwauri, zvichava zvokudya zvako nezvazvo.”
22  Noa akaita maererano nezvose zvaakanga arayirwa naMwari. Akaita izvozvo chaizvo.
31  Kwapera nguva yakati, akanzwa mashoko evanakomana vaRabhani, vachiti: “Jakobho atora zvose zvaiva zvababa vedu; aunganidza upfumi hwose uhwu huchibva pane zvaiva zvababa vedu.”
2  Jakobho paaitarira chiso chaRabhani, chakanga chisina kuita sezvachaimbova kwaari.
3  Jehovha akazoti kuna Jakobho: “Dzokera kunyika yemadzibaba ako nokuhama dzako, uye ndicharamba ndinewe.”
4  Jakobho akabva atumira shoko, akashevedza Rakeri naReya kusango kuboka rake,
5  akati kwavari: “Ndiri kuona chiso chababa venyu, kuti havasi sezvavaichimbova kwandiri; asi Mwari wababa vangu ave aneni.
6  Imi munoziva kuti ndakashandira baba venyu nesimba rangu rose.
7  Baba venyu vakandinyengedza, vakachinja mubayiro wangu kagumi, asi Mwari haana kuvabvumira kuti vandikuvadze.
8  Kana vaiti, ‘Zvine makamba makamba zvichava mubayiro wako,’ boka rose rezvipfuwo raibva rabereka zvine makamba-makamba; asi kana vaiti, ‘Zvine mitsetse zvichava mubayiro wako,’ boka rose rezvipfuwo raibva rabereka zvine mitsetse.
9  Naizvozvo Mwari akaramba achitora boka rezvipfuwo rababa venyu achindipa.
10  Boka rezvipfuwo parakazonzwa kuda mukono ndakatarira ndichirota, ndikaona nhongo dzakanga dzine mitsetse nedzakanga dzine makamba makamba nedzakanga dzine mavara, dzichikwira boka rezvipfuwo.
11  Ngirozi yaMwari wechokwadi yakabva yati kwandiri ndichirota, ‘Jakobho!’ ndikabva ndati, ‘Ndiri pano.’
12  Iyo ikati, ‘Ndapota, tarira, uone kuti nhongo dzose dziri kukwira boka rezvipfuwo dzine mitsetse, dzine makamba makamba uye dzine mavara, nokuti ndaona zvose zvauri kuitirwa naRabhani.
13  Ndini Mwari wechokwadi wokuBheteri, pawakazodza shongwe uye pawakapika mhiko kwandiri. Zvino simuka, buda munyika ino udzokere kunyika yawakaberekerwa.’”
14  Rakeri naReya vakamupindura kuti: “Tichiine mugove wenhaka mumba mababa vedu here?
15  Chokwadi havationi here sevokune imwe nyika zvavakatitengesa, zvokuti vanongoramba vachidya mari yavakapiwa nokuda kwedu?
16  Nokuti pfuma yose yakatorwa naMwari kuna baba vedu ndeyedu neyevana vedu. Naizvozvo ita zvose zvawaudzwa naMwari.”
17  Jakobho akabva asimuka akakwidza vana vake nemadzimai ake pangamera;
18  akatanga kutinha boka rake rose rezvipfuwo nezvinhu zvake zvose zvaakanga aunganidza, boka rezvipfuwo raakanga awana raakanga aunganidza muPadhani-aramu, kuti aende kuna Isaka baba vake kunyika yeKenani.
19  Zvino Rabhani akanga aenda kunoveura makwai ake. Munguva iyi Rakeri akaba terafimu dzababa vake.
20  Naizvozvo Jakobho akanyengedza Rabhani muSiriya, nokuti akanga asina kumuudza kuti akanga achitiza.
21  Akatiza, akasimuka, akayambuka Rwizi, iye nezvose zvaaiva nazvo. Pashure paizvozvo akananga kunzvimbo ine makomo yeGiriyedhi.
22  Gare gare, pazuva rechitatu, Rabhani akaudzwa kuti Jakobho akanga atiza.
23  Naizvozvo akatora hama dzake dzaaiva nadzo, vakamutevera kwechinhambwe chorwendo rwemazuva manomwe vakamubata ari munzvimbo ine makomo yeGiriyedhi.
24  Mwari akabva auya kuna Rabhani muSiriya achirota usiku akati kwaari: “Chenjerera kuti usataura zvakanaka kana zvakaipa naJakobho.”
25  Naizvozvo Rabhani akasvika kuna Jakobho, Jakobho zvaakanga adzika tende rake mugomo racho uye Rabhani akanga aita kuti hama dzake dzidzike musasa munzvimbo ine makomo yeGiriyedhi.
26  Rabhani akabva ati kuna Jakobho: “Waitei, zvawandinyengedza, zvawaenda nevanasikana vangu senhapwa dzakatorwa pachishandiswa bakatwa?
27  Nei waita zvokutiza pachivande ukandinyengedza, ukasandiudza, zvokuti ndingadai ndakurega uchienda nokufara uye nenziyo, negandira norudimbwa?
28  Hauna kundipa mukana wokutsvoda vana vangu nevanasikana vangu. Zvino waita zvoupenzi.
29  Ruoko rwangu rune simba rokukukuvadzai, asi Mwari wababa venyu akataura neni usiku hwapfuura, achiti, ‘Chenjerera kuti usataura zvakanaka kana zvakaipa naJakobho.’
30  Zvawaenda zvino nokuti wave uchisuwa kwazvo imba yababa vako, saka wabirei vanamwari vangu?”
31  Jakobho akapindura Rabhani kuti: “Nokuti ndakanga ndichitya. Ndakati, ‘Mungandibvutira vanasikana venyu.’
32  Ani naani wamunowana aine vanamwari venyu, ngaarege kurarama. Pamberi pehama dzedu, nyatsotsvakai pane zvandinazvo muvatore.” Asi Jakobho haana kuziva kuti Rakeri akanga avaba.
33  Naizvozvo Rabhani akapinda mutende raJakobho nomutende raReya nomutende revarandasikana vacho vaviri, asi haana kuvawana. Akazobuda mutende raReya akapinda mutende raRakeri.
34  Zvino Rakeri akanga atora terafimu dzacho, akadziisa muchigaro chomukadzi chepangamera chakaita setswanda, akaramba akadzigarira. Naizvozvo Rabhani akabata-bata mutende mose, asi haana kudziwana.
35  Akabva ati kuna baba vake: “Ishe wangu ngaasanditsvukisire maziso, nokuti handikwanisi kusimuka pamberi penyu, nokuti zvinogaroitika kuvakadzi zviri pandiri.” Naizvozvo akaramba achinyatsotsvaka, asi haana kuwana terafimu dzacho.
36  Zvino Jakobho akatsamwa, akatanga kupopotedzana naRabhani, Jakobho akapindura Rabhani kuti: “Kumukira kwangu kuri papi, chivi changu ndechipi, kuti chive chikonzero nei manditevera kudaro?
37  Zvino zvamabata-bata muzvinhu zvangu zvose, chii pazvinhu zvose zveimba yenyu chamawana? Chiisei apa pamberi pehama dzangu nehama dzenyu, uye ngavatonge pakati pedu tiri vaviri.
38  Ndave ndinemi makore makumi maviri aya. Makwai enyu makadzi nenhunzvi dzenyu dzembudzi hadzina kusvodza, handina kumbodya makondohwe eboka renyu rezvipfuwo.
39  Mhuka ipi neipi yakabvamburwa-bvamburwa handina kuuya nayo kwamuri. Ini ndairipira kushayikwa kwayo. Ingave yakabiwa masikati kana kuti yakabiwa usiku, maiireva paruoko rwangu.
40  Ndaigara ndichipiswa nezuva masikati, ndichitonhorwa nechando usiku, uye hope dzangu dzaitiza mumaziso angu.
41  Izvozvi zvinosvitsa makore makumi maviri ndiri mumba menyu. Ndakakushandirai makore gumi nemana nokuda kwevanasikana venyu vaviri, makore matanhatu nokuda kweboka renyu rezvipfuwo, asi makaramba muchichinja mubayiro wangu kagumi.
42  Kudai Mwari wababa vangu, Mwari waAbrahamu uye Aityiwa naIsaka, akanga asina kuva kurutivi rwangu, iko zvino mungadai mandirega ndichienda ndisina chinhu. Mwari akaona kutambudzika kwangu nokushanda zvakaoma kwemaoko angu, naizvozvo akakutsiurai usiku hwapfuura.”
43  Rabhani akabva apindura Jakobho kuti: “Vanasikana vacho vanasikana vangu, vana vacho vana vangu, boka racho rezvipfuwo iboka rangu rezvipfuwo, uye zvinhu zvose zvauri kutarira ndezvangu nezvevanasikana vangu. Chii chandingaita kwavari nhasi kana kuti kuvana vavo vavakabereka?
44  Zvino, chiuya, ngatiite sungano, ini newe, uye ichava chapupu pakati pangu newe.”
45  Naizvozvo Jakobho akatora dombo akarimisa kuti rive shongwe.
46  Jakobho akabva ati kuhama dzake: “Nhongai matombo!” Vakatora matombo vakaita murwi. Pashure paizvozvo akadyira ipapo pamurwi wacho.
47  Rabhani akautumidza kuti Jegari-sahadhuta, asi Jakobho akautumidza kuti Garidhi.
48  Rabhani akati: “Murwi uyu chapupu pakati pangu newe nhasi.” Ndokusaka akautumidza kuti Garidhi,
49  uye Nharire, nokuti akati: “Jehovha ngaarambe akarinda pakati pangu newe patinenge tisingaonani.
50  Kana ukatambudza vanasikana vangu uye kana ukatora mamwe madzimai mukuwedzera kuvanasikana vangu, hapana munhu ari kwatiri. Ona! Mwari ndiye chapupu pakati pangu newe.”
51  Rabhani akati kuna Jakobho: “Hoyu murwi uye heino shongwe yandamisa pakati pangu newe.
52  Murwi uyu chapupu, uye shongwe iyi chinhu chinopupurira, kuti handingadariki murwi uyu kuzokurwisa uye kuti haungadariki murwi uyu neshongwe iyi kuzondikuvadza.
53  Mwari waAbrahamu namwari waNahori ngaatonge pakati pedu, iye mwari wababa vavo.” Asi Jakobho akapika neAityiwa nababa vake Isaka.
54  Pashure paizvozvo Jakobho akabayira chibayiro mugomo racho akakoka hama dzake kuti dzidye zvokudya. Naizvozvo vakadya zvokudya vakarara mugomo racho.
55  Zvisinei, Rabhani akafumomuka akatsvoda vana vake nevanasikana vake akavakomborera. Rabhani akabva apinda munzira kuti adzokere kunzvimbo yake.
21  Zvino Jehovha akafunga nezvaSara sezvaakanga ataura, uye Jehovha akaitira Sara sezvaakanga ataura.
2  Abrahamu paakanga akwegura, Sara akava nepamuviri, akamuberekera mwanakomana, panguva yakatarwa iyo Mwari akanga audza Abrahamu.
3  Naizvozvo Abrahamu akatumidza mwanakomana wake waakanga aberekerwa, uyo Sara akanga amuberekera, kuti Isaka.
4  Abrahamu akadzingisa Isaka mwanakomana wake paakanga ava nemazuva masere, sezvaakanga arayirwa naMwari.
5  Abrahamu akanga ava nemakore zana paakaberekerwa Isaka mwanakomana wake.
6  Sara akabva ati: “Mwari aita kuti ndisekwe: vose vanozvinzwa vachandiseka.”
7  Akatizve: “Ndiani angave akaudza Abrahamu kuti, ‘Sara achayamwisa vana,’ nepo ndabereka mwanakomana iye akwegura?”
8  Zvino mwana wacho akaramba achikura, akarumurwa; Abrahamu akabva aita mutambo mukuru pazuva rokurumurwa kwaIsaka.
9  Sara akaramba achiona mwanakomana waHagari muIjipiti, waakanga aberekera Abrahamu, achiseka.
10  Naizvozvo akati kuna Abrahamu: “Dzinga murandasikana uyu nomwanakomana wake, nokuti mwanakomana womurandasikana uyu haasi kuzova mugari wenhaka pamwe chete nomwanakomana wangu, naiye Isaka!”
11  Asi chinhu chacho hachina kumbofadza Abrahamu pamusoro pomwanakomana wake.
12  Ipapo Mwari akati kuna Abrahamu: “Usarega chero chinhu chipi zvacho icho Sara anoramba achikutaurira chichiva chisingakufadzi pamusoro pomukomana uye pamusoro pomurandasikana wako. Teerera inzwi rake, nokuti achanzi mwana wako achavapo nokuna Isaka.
13  Asi mwanakomana womurandasikana, ndichamuitawo rudzi, nokuti mwana wako.”
14  Naizvozvo Abrahamu akafumomuka akatora zvokudya nehombodo yemvura akazvipa Hagari, akazviisa papfudzi rake, pamwe chete nomwana wacho, achibva amuendesa. Akaenda, akadzungaira murenje reBheeri-shebha.
15  Mvura yacho yakazopera muhombodo, akakanda mwana pasi perimwe gwenzi.
16  Akabva apfuurira, akagara pasi ari oga, chinenge chinhambwe chingasvika museve kana wakandwa, nokuti akati: “Regai ndisazviona mwana wacho paanofa.” Naizvozvo akagara pasi ari kure zvishoma, akatanga kuchema, akasvimha misodzi.
17  Mwari akanzwa inzwi romukomana, ngirozi yaMwari ikashevedzera kuna Hagari iri kumatenga, ikati kwaari: “Hagari, waita seiko? Usatya, nokuti Mwari anzwa inzwi romukomana paari ipapo.
18  Simuka, simudza mukomana umubate noruoko rwako, nokuti ndichamuita rudzi rukuru.”
19  Mwari akabva asvinudza maziso ake zvokuti akaona tsime remvura; akaenda akazadza hombodo nemvura akanwisa mukomana wacho.
20  Mwari akaramba aine mukomana wacho, akaramba achikura, achigara murenje; uye akava munhu anopfura nouta.
21  Akagara murenje reParani, amai vake vakamutorera mudzimai kunyika yeIjipiti.
22  Zvino panguva iyoyo Abhimereki pamwe chete naFikori mukuru weuto rake vakati kuna Abrahamu: “Mwari anewe pazvinhu zvose zvauri kuita.
23  Naizvozvo ndipikire pano naMwari kuti hauzondinyengeri ini nevana vangu nevazukuru vangu; kuti, maererano norudo rwakavimbika rwandakuitira, uchandiitirawo ini nenyika yawave uchigara uri mutorwa.”
24  Naizvozvo Abrahamu akati: “Ndichapika.”
25  Abrahamu paakatsoropodza kwazvo Abhimereki pamusoro petsime remvura rakanga ratorwa nechisimba nevashandi vaAbhimereki,
26  Abhimereki akabva ati: “Handizivi aita chinhu ichi, uyewo iwe hauna kundiudza, ini handinawo kumbozvinzwa asi ndatozvinzwa nhasi.”
27  Naizvozvo Abrahamu akatora makwai nemombe akazvipa Abhimereki, vaviri vacho vakaita sungano.
28  Abrahamu paakaisa makwayana makadzi manomwe eboka rezvipfuwo ari oga,
29  Abhimereki akati kuna Abrahamu: “Makwayana makadzi aya manomwe awaisa pano ari oga anorevei?”
30  Akabva ati: “Unofanira kugamuchira makwayana makadzi manomwe acho paruoko rwangu, kuti huve uchapupu kwandiri kuti ndakachera tsime iri.”
31  Ndokusaka akatumidza nzvimbo iyoyo kuti Bheeri-shebha, nokuti vakanga vaita mhiko vari vaviri ipapo.
32  Naizvozvo vakaita sungano paBheeri-shebha, Abhimereki akazosimuka pamwe chete naFikori mukuru weuto rake vakadzokera kunyika yevaFiristiya.
33  Pashure paizvozvo akadyara mutamarisiki paBheeri-shebha akadana zita raJehovha ipapo, iye Mwari aripo nokusingagumi.
34  Abrahamu akawedzera kugara kwake ari mutorwa panyika yevaFiristiya mazuva mazhinji.
25  Uyezve, Abrahamu akatorazve mumwe mudzimai ainzi Ketura.
2  Kwapera nguva yakati, akamuberekera Zimrani naJokshani naMedhani naMidhiyani naIshbhaki naShuwa.
3  Jokshani akabereka Shebha naDhedhani. Vanakomana vaDhedhani vakava Ashurimu naRetushimu naReumimu.
4  Vanakomana vaMidhiyani vaiva Efa naEferi naHanoki naAbhidha naEridhaa. Vose ava vaiva vanakomana vaKetura.
5  Gare gare Abrahamu akapa Isaka zvinhu zvose zvaakanga ainazvo,
6  asi Abrahamu akapa zvipo vanakomana vevarongo avo Abrahamu aiva navo. Akabva avaendesa kure naIsaka mwanakomana wake, paakanga achiri mupenyu, nechokumabvazuva, kunyika yeMabvazuva.
7  Aya ndiwo mazuva emakore oupenyu hwaAbrahamu hwaakararama, makore zana nemakumi manomwe nemashanu.
8  Abrahamu akabva aguma kufema, akafa anyatsokura, akwegura uye agutsikana, akaiswa kwakaiswa vanhu vokwake.
9  Naizvozvo Isaka naIshmaeri vanakomana vake vakamuviga mubako reMakpera mumunda waEfroni mwanakomana waZohari muHiti uri pakatarisana neMamre,
10  munda wakatengwa naAbrahamu kuvanakomana vaHeti. Imomo ndimo makavigwa Abrahamu nomudzimai wake Sara.
11  Abrahamu afa, Mwari akaramba achikomborera Isaka mwanakomana wake, uye Isaka akanga achigara pedyo neBheeri-rahai-roi.
12  Iyi ndiyo nhoroondo yaIshmaeri mwanakomana waAbrahamu akaberekerwa Abrahamu naHagari muIjipiti mushandikadzi waSara.
13  Zvino aya ndiwo mazita evanakomana vaIshmaeri, maererano nemazita avo, maererano nekwakabva mhuri dzavo: Dangwe raIshmaeri raiva Nebhayoti, kwouya Kedhari naAdbheeri naMibsamu
14  naMishma naDhuma naMasa,
15  Hadhadhi naTema, Jeturi, Nafishi naKedhema.
16  Ava ndivo vanakomana vaIshmaeri, uye aya ndiwo mazita avo nezvivanze zvavo nemisasa yavo ine masvingo: machinda gumi nemaviri maererano nemadzinza avo.
17  Aya ndiwo makore oupenyu hwaIshmaeri, makore zana nemakumi matatu nemanomwe. Akabva aguma kufema, akafa, akaiswa kwakaiswa vanhu vokwake.
18  Vakagara kubvira paHavhira pedyo neShuri, iri pakatarisana neIjipiti, kusvikira kuAsiriya. Akagara pakatarisana nehama dzake dzose.
19  Iyi ndiyo nhoroondo yaIsaka mwanakomana waAbrahamu. Abrahamu akabereka Isaka.
20  Isaka akanga aine makore makumi mana paakatora Ribheka mwanasikana waBhetueri muSiriya wokuPadhani-aramu, hanzvadzi yaRabhani muSiriya, kuti ave mudzimai wake.
21  Isaka akaramba achiteterera Jehovha kunyanya nokuda kwomudzimai wake, nokuti akanga asingabereki; naizvozvo Jehovha akabvuma kutetererwa nokuda kwake, Ribheka mudzimai wake akava nepamuviri.
22  Vanakomana vaiva mudumbu make vakatanga kurwisana, zvokuti akati: “Kana zvakadai, neiko ndiri mupenyu?” Naizvozvo akabvunza Jehovha.
23  Jehovha akati kwaari: “Marudzi maviri ari mudumbu mako, uye mapoka maviri emarudzi achaparadzaniswa achibva mukati mako; rimwe boka rorudzi richava nesimba kupfuura rimwe boka rorudzi, mukuru achashandira muduku.”
24  Zvishoma nezvishoma mazuva ake okuti asununguke akakwana, uye tarira! mapatya aiva mudumbu rake.
25  Wokutanga akabva abuda akatsvuka pose pose senguo yomukuru mukuru yakagadzirwa nemvere; naizvozvo vakamutumidza kuti Isau.
26  Munun’una wake akazobuda uye ruoko rwake rwakanga rwakabata chitsitsinho chaIsau; naizvozvo akamutumidza kuti Jakobho. Paakavabereka, Isaka akanga ava nemakore makumi matanhatu.
27  Zvino vakomana vacho vakakura, Isau akava murume anogona kuvhima, murume wesango, asi Jakobho murume asina chaanopomerwa, aigara mumatende.
28  Isaka aida Isau, nokuti aiva nenhomba yenyama yemhuka, asi Ribheka aida Jakobho.
29  Pane imwe nguva Jakobho akanga achibika nyemba, Isau paakasvika achibva kusango uye akanga aneta.
30  Naizvozvo Isau akati kuna Jakobho: “Ndapota, kurumidza, ndipewo zvitsvuku izvo ndidye—zvitsvuku zviri umo, nokuti ndaneta!” Ndokusaka akanzi Edhomu.
31  Jakobho akati: “Kutanga, nditengesere udangwe hwako!”
32  Isau akati: “Tarira ndichangofa hangu, udangwe hunondibatsireiko?”
33  Jakobho akawedzera kuti: “Tanga wandipikira!” Akamupikira, akatengesera Jakobho udangwe hwake.
34  Jakobho akapa Isau chingwa nenyemba, akadya uye akanwa. Akabva asimuka akaenda. Naizvozvo Isau akazvidza udangwe hwacho.
13  Izvozvo zvaitika Abramu akabuda muIjipiti, iye nomudzimai wake nezvose zvaakanga anazvo, aina Roti, akaenda kuNegebhu.
2  Abramu akanga ane mapoka ezvipfuwo nesirivha nendarama zvizhinji kwazvo.
3  Akabva muNegebhu achingotamisa-tamisa musasa achienda kuBheteri, kunzvimbo yaimbova netende rake pakutanga pakati peBheteri neAi,
4  kunzvimbo yeatari yaakanga aita ikoko pakutanga; uye Abramu akadana zita raJehovha ipapo.
5  Zvino Roti, uyo akanga achifamba pamwe chete naAbramu, aivawo nemakwai nemombe nematende.
6  Naizvozvo nyika yacho haina kuvabvumira kuti vagare pamwe chete, nokuti zvinhu zvavo zvakanga zvawanda uye vakanga vasingakwanisi kugara pamwe chete.
7  Vafudzi vezvipfuwo zvaAbramu nevafudzi vezvipfuwo zvaRoti vakapopotedzana; panguva iyoyo muKenani nomuPerizi vaigara munyika yacho.
8  Nokudaro Abramu akati kuna Roti: “Ndapota, usarega kupopotedzana chero kupi zvako kuchipfuurira pakati pangu newe nepakati pevafudzi vangu nevafudzi vako, nokuti tiri hama.
9  Nyika yose haisi pamberi pako here? Ndapota, paradzana neni. Kana ukaenda kuruboshwe, ini ndichabva ndaenda kurudyi; asi kana ukaenda kurudyi, ini ndichabva ndaenda kuruboshwe.”
10  Naizvozvo Roti akatarira, akaona Ruwa rwose rwaJodhani, kuti rwose rwaiva nzvimbo ine mvura, Jehovha asati aparadza Sodhoma neGomora, somunda waJehovha, senyika yeIjipiti kusvikira kuZoari.
11  Roti akabva asarudza Ruwa rwose rwaJodhani, Roti akatamisira musasa wake kumabvazuva. Naizvozvo vakaparadzana.
12  Abramu akagara munyika yeKenani, asi Roti akagara pakati pemaguta oRuwa rwacho. Akazodzika tende rake pedyo neSodhoma.
13  Zvino varume veSodhoma vakanga vakaipa uye vaiva vatadzi vakanyanya kuna Jehovha.
14  Zvino Jehovha akati kuna Abramu pashure pokuparadzana kwake naRoti: “Ndapota, tarira uri panzvimbo yauri, kuchamhembe nokumaodzanyemba nokumabvazuva nokumavirira,
15  nokuti nyika yose yawakatarira, ndichaipa iwe nevana vako nokusingagumi.
16  Ndichaita kuti vana vako vave seguruva renyika, zvokuti, kudai munhu aikwanisa kuverenga guruva renyika, vana vako vaizoverengwawo.
17  Simuka, famba-famba munyika yacho pakureba kwayo nepakufara kwayo, nokuti ndichakupa iyo.”
18  Naizvozvo Abramu akaramba achigara mumatende. Gare gare akasvika akagara pamiti mikuru yeMamre, iri muHebroni; uye akavakira Jehovha atari ipapo.
14  Zvino mumazuva aAmraferi mambo weShinari, Arioki mambo weErasari, Kedhoraomeri mambo weEramu, naTidhari mambo weGoimu,
2  vakarwa naBhera mambo weSodhoma, uye naBhisha mambo weGomora, Shinabhu mambo weAdma, naShemebheri mambo weZebhoimu, namambo weBhira (kureva Zoari).
3  Vose ava vakafora vakabatana vachienda kuBani reSidhimu, kureva Gungwa roMunyu.
4  Vakanga vashandira Kedhoraomeri kwemakore gumi nemaviri, asi vakapanduka gore rechigumi nematatu.
5  Mugore rechigumi nemana Kedhoraomeri akauya, pamwe chete nemadzimambo aaiva nawo, vakakunda vaRefaimu paAshteroti-kanaimu, nevaZuzimu muHamu, nevaEmimu muShavhe-kiriyataimu,
6  nevaHori pagomo ravo reSeiri, kusvikira kuEri-parani, iri murenje.
7  Vakabva vadzoka, vakasvika paEni-mishpati, kureva Kadheshi, vakakunda nyika yose yevaAmareki uyewo vaAmori vaigara muHazazoni-tamari.
8  Panguva iyi mambo weSodhoma, uyewo mambo weGomora namambo weAdma namambo weZebhoimu namambo weBhira (kureva Zoari) vakafora, vakagadzirira kurwisana navo muBani reSidhimu,
9  kuti varwe naKedhoraomeri mambo weEramu naTidhari mambo weGoimu naAmraferi mambo weShinari naArioki mambo weErasari; madzimambo mana achirwa nemashanu.
10  Zvino Bani reSidhimu rakanga rakazara nemakomba ebhitumini; uye madzimambo eSodhoma neGomora akatanga kutiza akawira maari, uye vakasara vakatizira kunzvimbo ine makomo.
11  Vakundi vacho vakabva vatora zvinhu zvose zveSodhoma neGomora nezvokudya zvavo zvose vakaenda.
12  Vakatorawo Roti mwanakomana womukoma waAbramu nezvinhu zvake, vakaramba vachienda. Panguva iyoyo aigara muSodhoma.
13  Mumwe munhu akanga apukunyuka akazosvika akaudza Abramu muHebheru. Panguva iyoyo aigara pamiti mikuru yaMamre muAmori, munun’una waEshkori nomunun’una waAneri; uye vaiva vakabatana naAbramu.
14  Nokudaro Abramu akanzwa kuti hama yake yakanga yatapwa. Naizvozvo akaunganidza varume vake vakarovedzwa, varanda mazana matatu negumi nevasere vakaberekerwa muimba yake, akatevera kusvikira kuDhani.
15  Zvino hwava usiku akakamura mauto ake, iye nevaranda vake, akavarwisa, uye nokudaro akavakunda, akaramba achivatevera kusvikira kuHobha, iri kuchamhembe kweDhamasiko.
16  Akadzosa zvinhu zvose, uye akadzosawo Roti hama yake nezvinhu zvake uyewo vakadzi nevanhu.
17  Mambo weSodhoma akabva abuda kunomuchingura pashure pokunge adzoka kunokunda Kedhoraomeri nemadzimambo aaiva nawo, kuBani reShavhe, kureva Bani ramambo.
18  Zvino Merekizedheki mambo weSarema akauya nechingwa newaini, uye aiva mupristi waMwari Wokumusorosoro.
19  Akabva amukomborera akati: “Abramu ngaakomborerwe naMwari Wokumusorosoro,Mugadziri wedenga nenyika;
20  Mwari Wokumusorosoro ngaarumbidzwe,Aisa vadzvinyiriri vako muruoko rwako!” Abramu akamupa chegumi chezvinhu zvose.
21  Mambo weSodhoma akazoti kuna Abramu: “Ndipe mweya, asi tora zvinhu.”
22  Abramu akati kuna mambo weSodhoma: “Ndinosimudza ruoko rwangu ndichipika kuna Jehovha Mwari Wokumusorosoro, Mugadziri wedenga nenyika,
23  kuti, kubvira pashinda kusvikira patambo yehwashu, aiwa, handingatori chinhu pazvinhu zvenyu, kuti musazoti, ‘Ndini ndakapfumisa Abramu.’
24  Hapana changu! Kunze kwezvatodyiwa nemajaya, uye mugove wevarume vakaenda neni, Aneri, Eshkori naMamre—ivo ngavatore mugove wavo.”
29  Pashure paizvozvo Jakobho akafamba, akaenda kunyika yeVokumabvazuva.
2  Zvino akatarira, uye nechekoko kwaiva netsime kumafuro uye tarira mapoka matatu emakwai akanga akarara ipapo pedyo naro, nokuti vaiwanzonwisa mapoka acho patsime iroro; uye pamuromo wetsime racho paiva nedombo guru.
3  Mapoka ose paainge aunganidzwa ipapo, vaikungurutsa dombo racho vachiribvisa pamuromo wetsime, vonwisa mapoka acho ezvipfuwo, vozodzorera dombo racho pamuromo wetsime panzvimbo yaro.
4  Naizvozvo Jakobho akati kwavari: “Hama dzangu, munobva kupi?” ivo vakati: “Tinobva kuHarani.”
5  Akabva ati kwavari: “Munoziva Rabhani muzukuru waNahori here?” ivo vakati: “Tinomuziva.”
6  Akati kwavari: “Anofara here?” Ivo vakatiwo: “Anofara. Tarira Rakeri mwanasikana wake ari kuuya nemakwai!”
7  Akati: “Tarirai, achiri masikati. Haisi nguva yokuunganidza mapoka ezvipfuwo. Nwisai makwai, mundoafudza.”
8  Ivo vakati: “Hatibvumirwi kuita kudaro kusvikira mapoka ose aunganidzwa uye vakungurutsa dombo vachiribvisa pamuromo wetsime. Panguva iyoyo tichanwisa makwai.”
9  Achiri kutaura navo, Rakeri akasvika nemakwai ababa vake, nokuti aiva mufudzikadzi.
10  Jakobho paakaona Rakeri mwanasikana waRabhani hanzvadzi yaamai vake aine makwai aRabhani hanzvadzi yaamai vake, Jakobho akabva aswedera akakungurutsa dombo kubva pamuromo wetsime akanwisa makwai aRabhani hanzvadzi yaamai vake.
11  Jakobho akabva atsvoda Rakeri, akachema kwazvo, akasvimha misodzi.
12  Jakobho akatanga kuudza Rakeri kuti aiva hama yababa vake uye kuti aiva mwanakomana waRibheka. Iye akamhanya, akanoudza baba vake.
13  Zvino Rabhani angonzwa mashoko pamusoro paJakobho mwanakomana wehanzvadzi yake, akamhanya kunomuchingura. Akabva amumbundira, akamutsvoda, akamupinza mumba make. Iye akatanga kurondedzera kuna Rabhani zvinhu zvose izvi.
14  Pashure paizvozvo Rabhani akati kwaari: “Chokwadi uri pfupa rangu nenyama yangu.” Naizvozvo akagara naye mwedzi wose.
15  Pashure paizvozvo Rabhani akati kuna Jakobho: “Hausi hama yangu here, unofanira kundishandira pasina here? Ndiudze, Mubayiro wako unofanira kuvei?”
16  Zvino, Rabhani aiva nevanasikana vaviri. Mukuru wacho ainzi Reya uye muduku wacho ainzi Rakeri.
17  Maziso aReya akanga asingakwezvi, asi Rakeri akanga aine chimiro chakanaka nechiso chakanaka.
18  Zvino Jakobho aida Rakeri. Naizvozvo akati: “Ndinoda kukushandirai makore manomwe nokuda kwaRakeri mwanasikana wenyu muduku.”
19  Rabhani akati: “Zviri nani kuti ndimupe iwe pane kuti ndimupe mumwe murume. Ramba uchigara neni.”
20  Jakobho akashanda makore manomwe nokuda kwaRakeri, asi akaita semazuva mashomanana kwaari nokuti aimuda.
21  Jakobho akabva ati kuna Rabhani: “Chindipai mudzimai wangu, nokuti mazuva angu akwana, uye regai ndirare naye.”
22  Rabhani akaunganidza varume vose venzvimbo yacho akaita mutambo.
23  Asi manheru acho akatora Reya mwanasikana wake akauya naye kuti arare naye.
24  Uyezve, Rabhani akapa Ziripa mushandikadzi wake, kuna Reya mwanasikana wake, kuti ave mushandikadzi wake.
25  Naizvozvo kuzoti ava mangwanani akaona kuti aiva Reya! Naizvozvo akati kuna Rabhani: “Chii ichi chamandiitira? Handina kukushandirai nokuda kwaRakeri here? Saka mandinyengedzerei?”
26  Rabhani akati: “Hazvinzarwo munzvimbo yedu, kuroodza mukadzi muduku dangwe risati.
27  Fara kwazvo pavhiki yomukadzi uyu. Uchazopiwawo mumwe mukadzi uyu nokuda kwebasa raungandishandira kwemamwe makore manomwe.”
28  Naizvozvo Jakobho akaita saizvozvo akafara kwazvo pavhiki yomukadzi uyu, achibva azomupa Rakeri mwanasikana wake kuti ave mudzimai wake.
29  Uyezve, Rabhani akapa Bhiriha mushandikadzi wake, kuna Rakeri mwanasikana wake kuti ave mushandikadzi wake.
30  Akabva ararawo naRakeri uyewo akada Rakeri kwazvo kupfuura Reya, akamushandira mamwe makore manomwe.
31  Jehovha paakaona kuti Reya aivengwa, akabva avhura chibereko chake, asi Rakeri akanga asingabereki.
32  Reya akava nepamuviri akabereka mwanakomana akabva amutumidza kuti Rubheni, nokuti akati: “Nokuti Jehovha aona kutambudzika kwangu, pakuti zvino murume wangu achatanga kundida.”
33  Akavazve nepamuviri akabereka mwanakomana, akabva ati: “Nokuti Jehovha ateerera, pakuti ndaivengwa saka andipawo uyu.” Nokudaro akamutumidza kuti Simiyoni.
34  Akavazve nepamuviri akabereka mwanakomana, akabva ati: “Iko zvino murume wangu achandinamatira, nokuti ndamuberekera vanakomana vatatu.” Naizvozvo akatumidzwa kuti Revhi.
35  Akavazve nepamuviri akabereka mwanakomana, akabva ati: “Iko zvino ndichakudza Jehovha.” Naizvozvo akamutumidza kuti Judha. Pashure paizvozvo akaguma kubereka.
40  Zvino pashure pezvinhu izvi, mudiri wamambo weIjipiti nomubiki vakatadzira ishe wavo mambo weIjipiti.
2  Farao akatsamwira vakuru vaviri vaimushandira, mukuru wevadiri nomukuru wevabiki.
3  Naizvozvo akavaisa mujeri reimba yomukuru wevarindi, mujeri, nzvimbo umo Josefa akanga ari musungwa.
4  Mukuru wevarindi akabva agadza Josefa kuti ave navo kuti avashandire; uye vakaramba vari mujeri kwemazuva akati.
5  Zvino vaviri vacho vakarota hope, mumwe nomumwe hope dzake pausiku humwe chete, mumwe nomumwe hope dzake dzine kududzirwa kwadzo, mudiri nomubiki vamambo weIjipiti vakanga vari vasungwa mujeri.
6  Josefa paakapinda mavaiva mangwanani, akaona kuti vakanga vakasuruvara.
7  Akatanga kubvunza vakuru vacho vaishandira Farao vaaiva navo mujeri reimba yatenzi wake, achiti: “Nei zviso zvenyu zvakasuruvara nhasi?”
8  Ivo vakati kwaari: “Tarota hope, asi hatina mududziri.” Naizvozvo Josefa akati kwavari: “Kududzira hakusi kwaMwari here? Ndapota, rondedzerai hope dzacho kwandiri.”
9  Zvino mukuru wevadiri akarondedzera hope dzake kuna Josefa, akati kwaari: “Muhope dzangu, ndaona pamberi pangu pane muzambiringa.
10  Pamuzambiringa wacho panga pane matavi matatu, uye waita sokuti wanga uchitungira. Maruva awo abuda. Masumbu emazambiringa acho aibva.
11  Kapu yaFarao yanga iri muruoko rwangu, ndikatora mazambiringa acho ndikaasvinira mukapu yaFarao. Pashure paizvozvo ndaisa kapu yacho muruoko rwaFarao.”
12  Josefa akabva ati kwaari: “Uku ndiko kududzirwa kwadzo: Matavi matatu mazuva matatu.
13  Mazuva matatu kubva zvino Farao achakusunungura okudzorera pabasa rako; uye uchaisa kapu yaFarao muruoko rwake, sezvawaiita pawaiva mudiri wake.
14  Asi pazvinongokufambira zvakanaka, ndapota undiyeuke, undiitire mutsa worudo, uudze Farao nezvangu, uye undibudise muimba ino.
15  Nokuti chokwadi ndakabiwa kunyika yevaHebheru; uye kunowo handina kumboita chinhu chavangandiisira mugomba rejeri.”
16  Mukuru wevabiki paakaona kuti akanga adudzira chinhu chakanaka, iyewo akati kuna Josefa: “Iniwo ndanga ndichirota, ndikaona tswanda nhatu dzechingwa chichena dzanga dziri pamusoro wangu,
17  uye mutswanda yepamusoro manga mune zvokudya zvemarudzi ose zvaFarao, zvinobikwa nomubiki, uye panga pane shiri dzanga dzichizvidya mutswanda yanga iri pamusoro wangu.”
18  Josefa akabva apindura, akati: “Uku ndiko kududzirwa kwadzo: Tswanda nhatu mazuva matatu.
19  Mazuva matatu kubva zvino, Farao achakusunungura obvisa musoro wako pauri uye achakuturika padanda; shiri dzichadya nyama yako dzichiibvisa pauri.”
20  Zvino zuva rechitatu raiva zuva rokuberekwa kwaFarao, akaitira vashandi vake vose mutambo, akasunungura mukuru wevadiri nomukuru wevabiki pakati pevashandi vake.
21  Naizvozvo akadzosa mukuru wevadiri pabasa rake rokuva mudiri, uye iye akaramba achiisa kapu muruoko rwaFarao.
22  Asi akaturika mukuru wevabiki, sezvavakanga vadudzirwa naJosefa.
23  Zvisinei, mukuru wevadiri haana kuyeuka Josefa asi akamukanganwa.
39  Zvino Josefa, akaendeswa kuIjipiti, Potifari, jinda raFarao, mukuru wevarindi, muIjipiti, akamutenga paruoko rwevaIshmaeri vakanga vaenda naye ikoko.
2  Asi Jehovha akava naJosefa, zvokuti akava murume anobudirira uye akava mutarisiri weimba yatenzi wake, muIjipiti wacho.
3  Tenzi wake akaona kuti Jehovha akanga ainaye uye kuti zvose zvaakanga achiita, Jehovha akanga achiita kuti zvibudirire paruoko rwake.
4  Josefa akaramba achinzwirwa nyasha naye, akaramba achimushandira, zvokuti akamugadza kuti atarisire imba yake nezvose zvaiva zvake akazviisa muruoko rwake.
5  Kubvira panguva yaakamugadza kuti atarisire imba yake uye kuti atarisire zvose zvaiva zvake, Jehovha akaramba achikomborera imba yomuIjipiti wacho nokuda kwaJosefa, uye chikomborero chaJehovha chakava pazvose zvaaiva nazvo mumba nomumunda.
6  Akazosiyira zvose zvaiva zvake muruoko rwaJosefa; aisaziva zvaaiva nazvo zvachose kunze kwezvokudya zvaaidya. Uyezve, Josefa akava nechimiro chakanaka nechitarisiko chakanaka.
7  Zvino pashure pezvinhu izvi, mudzimai watenzi wake akatanga kutarira Josefa achiti: “Rara neni.”
8  Asi airamba uye aiti kumudzimai watenzi wake: “Tarirai tenzi wangu haazivi zvandinazvo mumba, nezvose zvaanazvo akazviisa muruoko rwangu.
9  Hapana mukuru kundipfuura mumba muno, uye haana kana chaakandirambidza kunze kwenyu, nokuti muri mudzimai wake. Naizvozvo ndingaita seiko chinhu ichi chakaipa kwazvo, nditadzire Mwari?”
10  Zvino zvaaitaura naJosefa zuva nezuva kuti arare naye uye arambe ainaye, iye aisambomuteerera.
11  Asi pazuva iri semamwe mazuva Josefa akapinda mumba kuti aite basa rake, uye mumba macho makanga musina kana nomumwe wevarume veimba yacho.
12  Mukadzi wacho akabva abata nguo yake, achiti: “Rara neni!” Asi iye akasiya nguo yake muruoko rwake, akatiza, akabuda panze.
13  Naizvozvo paakangoona kuti akanga asiya nguo yake muruoko rwake kuti atizire panze,
14  akatanga kushevedzera kuvarume veimba yake akati kwavari: “Tarirai! Akatiunzira murume, muHebheru, kuti atiite chiseko. Auya kwandiri kuti arare neni, asi ndaridza mhere kwazvo.
15  Paangonzwa kuti ndashevedzera ndikaridza mhere, abva asiya nguo yake pedyo neni akatiza, akabuda panze.”
16  Pashure paizvozvo akachengeta nguo yake iri pedyo naye kusvikira tenzi wake auya kumba kwake.
17  Akabva ataura naye maererano nemashoko aya, achiti: “Mushandi muHebheru wawakatiunzira auya kwandiri kuti andiite chiseko.
18  Asi pandangoshevedzera ndikaridza mhere, abva asiya nguo yake pedyo neni akatizira panze.”
19  Tenzi wake paakangonzwa mashoko omudzimai wake aakamuudza, achiti: “Mushandi wako andiitira izvi nezvizvi,” akatsamwa kwazvo.
20  Naizvozvo tenzi waJosefa akamutora akamuisa mujeri, nzvimbo iyo vasungwa vamambo vaichengetwa vakasungwa, akaramba ari mujeri imomo.
21  Zvisinei, Jehovha akaramba aina Josefa, uye akaramba achimuitira mutsa worudo uye achiita kuti anzwirwe nyasha nomukuru mukuru wejeri.
22  Naizvozvo mukuru mukuru wejeri akaisa vasungwa vose vaiva mujeri muruoko rwaJosefa; uye zvinhu zvose zvavakanga vachiita imomo ndiye aiita kuti zviitwe.
23  Mukuru mukuru wejeri akanga asina kana chaaitarisira chaiva muruoko rwake, nokuti Jehovha akanga aina Josefa uye Jehovha aiita kuti zvaakanga achiita zvibudirire.
19  Zvino ngirozi dziya mbiri dzakasvika kuSodhoma manheru, uye Roti akanga akagara pagedhi reSodhoma. Roti paakadziona, akabva asimuka kuti adzichingure, akakotama chiso chake chakatarira pasi.
2  Akati: “Ndapota, zvino madzishe angu, ndapota, tsaukirai mumba momushumiri wenyu murare usiku hwose, mugeze tsoka dzenyu. Mungazofumira henyu kuenda parwendo rwenyu.” Idzo dzikati: “Aiwa, ticharara usiku hwose munzvimbo inoungana vanhu.”
3  Asi akadziteterera kwazvo, zvokuti dzakatsaukira kwaari dzikapinda mumba make. Akabva adziitira mutambo, akabika makeke asina kuviriswa, dzikadya.
4  Vasati varara, varume veguta racho, ivo varume veSodhoma, vakakomba imba yacho, kubvira pamukomana kusvikira kumukweguru, vanhu vacho vose vari mhomho imwe.
5  Vakaramba vachishevedzera kuna Roti, vachiti kwaari: “Varume vapinda mauri usiku huno vari kupi? Vabudisire kwatiri kuti tirare navo.”
6  Roti akazobuda akaenda kwavaiva pasuo, asi akasiya avhara suo.
7  Akabva ati: “Ndapota, hama dzangu, musaita zvakaipa.
8  Ndapota, tarirai ndine vanasikana vaviri vasati vamborara nomurume. Ndapota, regai ndivabudisire kwamuri. Vaitirei zvakanaka kwamuri. Asi musaitira varume ava chinhu, nokuti ndokusaka vauya pasi pomumvuri wedenga reimba yangu.”
9  Vakati: “Sudurukira uko!” Vakatizve: “Munhu uyu ari oga akauya kuzogara ari mutorwa asi wototonga. Zvino tava kuzokuitira zvakaipa kuvapfuura.” Vakasundidzira kwazvo murume wacho, Roti, uye vakanga vava kuda kutopaza suo.
10  Naizvozvo varume vacho vakatambanudzira maoko avo kunze vakapinza Roti mumba mavakanga vari, vakavhara suo.
11  Asi vakapofumadza varume vakanga vari pasuo remba, kubvira pamuduku kusvikira kumukuru, zvokuti vakanga vachinetseka vachiedza kuwana suo.
12  Varume vacho vakabva vati kuna Roti: “Une mumwe munhu muno here? Mukuwasha nevanakomana vako nevanasikana vako navose vari vako vari muguta, vabudise munzvimbo ino!
13  Nokuti tiri kuparadza nzvimbo ino, nokuti kuchema kwavari kuitirwa kwakura pamberi paJehovha, zvokuti Jehovha atituma kuti tiparadze guta racho.”
14  Nokudaro Roti akabuda akatanga kutaura nevakuwasha vake avo vaizotora vanasikana vake, akaramba achiti: “Simukai! Budai munzvimbo ino, nokuti Jehovha ari kuparadza guta!” Asi kuvakuwasha vake akaita somunhu ari kuita jee.
15  Zvisinei, utonga hwotsvuka, ngirozi dzakabva dzakurumidzisa Roti, dzichiti: “Simuka! Tora mudzimai wako nevanasikana vako vaviri vari muno, kuti murege kuparadzirwa mukukanganisa kweguta!”
16  Paakaramba achingoverengera, varume vacho vakabva vabata ruoko rwake noruoko rwomudzimai wake nemaoko evanasikana vake vaviri vakamubudisa, vakamumisa kunze kweguta nokuti akanga anzwirwa tsitsi naJehovha.
17  Pavakanga vangovasvitsa kumucheto, akati: “Tiza kuti uponese mweya wako! Usacheuka uye usamira muRuwa rwose! Tizira kunzvimbo ine makomo kuti urege kuparadzwa!”
18  Roti akabva ati kwavari: “Ndapota, kwete izvozvo Jehovha!
19  Ndapota, zvino manzwira mushumiri wenyu nyasha zvokuti muri kukudza mutsa wenyu worudo, wamandiitira kuti muchengetedze mweya wangu uri mupenyu, asi ini—handikwanisi kutizira kunzvimbo ine makomo nokuti dambudziko ringaramba riri pedyo neni ndikafa.
20  Ndapota, zvino guta iri riri pedyo kuti nditizire ikoko uye chinhu chiduku. Ndapota, regai nditizire ikoko—harisi chinhu chiduku here?—uye mweya wangu ucharamba uri mupenyu.”
21  Naizvozvo akati kwaari: “Tarira ndiri kuva nehanya newe kusvikira ipapowo, nokusaparadza kwangu guta rawataura.
22  Kurumidza! Tizira ikoko, nokuti handikwanisi kuita chinhu kusvikira wasvika ikoko!” Ndokusaka akatumidza guta racho kuti Zoari.
23  Zuva rakanga rabuda panyika pakasvika Roti kuZoari.
24  Jehovha akabva anayisa sarufa nomoto zvichibva kuna Jehovha, zvichibva kumatenga, paSodhoma nepaGomora.
25  Naizvozvo akaparadza maguta aya, kunyange Ruwa rwacho rwose nevagari vose vomumaguta acho nezvinomera zvenyika.
26  Mudzimai wake akacheuka ari shure kwake, akava shongwe yomunyu.
27  Zvino Abrahamu akafumoenda kunzvimbo yaakanga amira pamberi paJehovha.
28  Akabva atarira zasi nechokuSodhoma neGomora uye nechokunyika yose yoRuwa rwacho akaona chimwe chinhu. Chokwadi, tarira, utsi hutema-tema hwaikwira huchibva panyika yacho soutsi hutema-tema hwebisiro!
29  Mwari paakaparadza maguta oRuwa rwacho, Mwari akafunga Abrahamu pakuti akaronga kubudisa Roti pakati pokuparadza kwacho paakanga achiparadza maguta aigara Roti.
30  Gare gare Roti akabva kuZoari akagara munzvimbo ine makomo, aine vanasikana vake vaviri, nokuti akatya kugara muZoari. Naizvozvo akagara mubako, iye nevanasikana vake vaviri.
31  Zvino dangwe rakati kumuduku wacho: “Baba vedu vakwegura uye hakuna murume munyika ino wokuti arare nesu sezvinoitwa nenyika yose.
32  Uya, ngatipe baba vedu waini vanwe, tirare navo, tichengetedze rudzi kubva kuna baba vedu.”
33  Naizvozvo vakaramba vachipa baba vavo waini kuti vanwe usiku ihwohwo; dangwe rakabva rapinda rikarara nababa varo, asi havana kuziva parakarara neparakamuka.
34  Pazuva rakatevera dangwe rakabva rati kumuduku: “Tarira ndakarara nababa vangu usiku hwapfuura. Ngativape waini vanwe usiku hunowo. Ibva wapinda, urare navo, tichengetedze rudzi kubva kuna baba vedu.”
35  Naizvozvo vakaramba vachipa baba vavo waini kuti vanwe usiku ihwohwowo; muduku wacho akabva asimuka akarara navo, asi havana kuziva paakarara nepaakamuka.
36  Vanasikana vacho vaviri vaRoti vakava nepamuviri pababa vavo.
37  Kwapera nguva yakati, dangwe racho rakabereka mwanakomana rikamutumidza kuti Moabhi. Ndiye baba vevaMoabhi, kusvikira nhasi.
38  Muduku wacho, akaberekawo mwanakomana akabva amutumidza kuti Bheni-ami. Ndiye baba wevanakomana vaAmoni, kusvikira nhasi.
24  Zvino Abrahamu akanga akwegura, ava nemakore mazhinji; uye Jehovha akanga akomborera Abrahamu pazvinhu zvose.
2  Nokudaro Abrahamu akati kumushandi wake, mukuru weimba yake, akanga achitarisira zvose zvaaiva nazvo: “Ndapota, isa ruoko rwako pasi pechidya changu,
3  zvandichaita kuti upike naJehovha, Mwari wematenga naMwari wenyika, kuti hauzotoreri mwanakomana wangu mudzimai pavanasikana vevaKenani vandiri kugara pakati pavo,
4  asi uchaenda kunyika yangu nokuhama dzangu, unotorera mwanakomana wangu Isaka, mudzimai.”
5  Asi mushandi wacho akati kwaari: “Ko kana mukadzi wacho asingadi kuuya neni kunyika ino? Ndinofanira kudzorera mwanakomana wenyu kunyika yamakabva here?”
6  Abrahamu akati kwaari: “Chenjerera kuti usadzorera mwanakomana wangu ikoko.
7  Jehovha Mwari wematenga, uyo akandibvisa paimba yababa vangu nepanyika yehama dzangu, uyo akataura neni uye akandipikira, achiti, ‘Ndichapa mwana wako nyika ino,’ achatuma ngirozi yake pamberi pako, uye uchatorera mwanakomana wangu mudzimai ikoko.
8  Asi kana mukadzi wacho asingadi kuuya newe, iwewo uchave wasununguka pakundipikira kwawaita. Asi usadzorera mwanakomana wangu ikoko.”
9  Mushandi wacho akaisa ruoko rwake pasi pechidya chaAbrahamu tenzi wake akamupikira pamusoro penyaya iyi.
10  Naizvozvo mushandi wacho akatora ngamera gumi pangamera dzatenzi wake, akaenda aine zvinhu zvakanaka zvemarudzi ose zvatenzi wake muruoko rwake. Akabva asimuka, akaenda kuMesopotamiya kuguta raNahori.
11  Akazoita kuti ngamera dzipfugame kunze kweguta patsime remvura panenge panguva yemanheru, panenge panguva yaiwanzobuda vakadzi vanochera mvura.
12  Akati: “Jehovha Mwari watenzi wangu Abrahamu, ndapota, itai kuti zviitike pamberi pangu nhasi uye itirai tenzi wangu Abrahamu mutsa worudo.
13  Tarirai ndakamira patsime remvura, uye vanasikana vevanhu veguta vari kubuda kuzochera mvura.
14  Zvino musikana wandichati, ‘Ndapota, tura chirongo chako chemvura, kuti ndinwe,’ uye achati, ‘Inwai, uye ndichanwisawo ngamera dzenyu,’ iyeyu ndiye wamuchapa mushumiri wenyu, Isaka; uye itai kuti ndizive kuti maitira tenzi wangu rudo rwakavimbika neizvi.”
15  Zvino, asati apedza kutaura, Ribheka akanga achiuya, akanga aberekerwa Bhetueri mwanakomana waMirika mudzimai waNahori, mukoma waAbrahamu, uye chirongo chake chemvura chakanga chiri papfudzi rake.
16  Zvino musikana wacho akanga ane chitarisiko chakanaka kwazvo, ari mhandara, hapana murume akanga amborara naye; akadzika kutsime akazadza chirongo chake chemvura akabva akwira.
17  Pakarepo mushandi wacho akamhanya kunosangana naye akati: “Ndapota, ndipewo mvura shomanana muchirongo chako ndinwe.”
18  Iye akatiwo: “Inwai, ishe wangu.” Naizvozvo akakurumidza kuturira chirongo chake paruoko rwake akamunwisa.
19  Paakanga apedza kumunwisa, akabva ati: “Ndichachererawo ngamera dzenyu mvura kusvikira dzaguta.”
20  Naizvozvo akakurumidza kudurura mvura yaiva muchirongo chake muchinwiro akaramba achimhanya kutsime kunochera mvura, uye akaramba achicherera ngamera dzake dzose.
21  Panguva yose iyi murume wacho akanga akanyatsomutarira achishamisika, achiramba akanyarara kuti azive kana Jehovha akanga aita kuti rwendo rwake rubudirire kana kuti kwete.
22  Naizvozvo ngamera padzakanga dzapedza kunwa, murume wacho akabva atora rin’i yepamhino yakagadzirwa nendarama yairema hafu yeshekeri nezvishongo zviviri zvokuisa mumaoko ake, zvairema mashekeri gumi endarama,
23  akati: “Uri mwanasikana waani? Ndapota, ndiudze. Kumba kwababa vako kune nzvimbo yokuti tirare here?”
24  Iye akati kwaari: “Ndiri mwanasikana waBhetueri mwanakomana waMirika, waakaberekera Nahori.”
25  Akatizve kwaari: “Kune uswa nezvokudya zvezvipfuwo zvizhinji zvatinazvo, uyewo nzvimbo yokurara.”
26  Murume wacho akakotama, akagwadama pamberi paJehovha
27  akati: “Jehovha Mwari watenzi wangu Abrahamu ngaarumbidzwe, asina kurega kuitira tenzi wangu mutsa worudo nokuvimbika. Ini ndiri munzira, Jehovha anditungamirira kuimba yehama dzatenzi wangu.”
28  Zvino musikana wacho akamhanya, akanoudza imba yaamai vake nezvezvinhu izvi.
29  Zvino Ribheka akanga ane hanzvadzi yainzi Rabhani. Naizvozvo Rabhani akamhanyira kumurume uya akanga ari kunze patsime.
30  Paakaona rin’i yepamhino nezvishongo zvemaoko zviri pamaoko ehanzvadzi yake uye paakanzwa mashoko aRibheka hanzvadzi yake, achiti: “Murume wacho ataura neni zvokuti nezvokuti,” akabva aenda kumurume wacho uye tarira akanga aripo, akamira pedyo nengamera patsime.
31  Akabva ati: “Uya, iwe wakakomborerwa waJehovha. Unorambirei wakamira kunze kuno, nepo ini ndagadzira imba nenzvimbo yengamera?”
32  Naizvozvo murume wacho akapinda mumba, akasunungura ngamera, akapa ngamera dzacho uswa nezvokudya nemvura yokuti ageze tsoka dzake netsoka dzevarume vaaiva navo.
33  Zvokudya zvakabva zvaiswa pamberi pake, asi akati: “Handingadyi kusvikira ndataura nezvenyaya dzangu.” Nokudaro akati: “Taura!”
34  Akabva ati: “Ndiri mushandi waAbrahamu.
35  Jehovha akomborera tenzi wangu zvikuru kwazvo zvokuti anoramba achimuita mukuru, achimupa makwai nemombe nesirivha nendarama nevashandirume nevashandikadzi nengamera nembongoro.
36  Sara mudzimai watenzi wangu akaberekerawo tenzi wangu mwanakomana achembera; uye achamupa zvose zvaanazvo.
37  Naizvozvo tenzi wangu akaita kuti ndipike, achiti, ‘Usatorera mwanakomana wangu mudzimai pavanasikana vevaKenani vane nyika yandiri kugara.
38  Aiwa, asi uende kuimba yababa vangu nokumhuri yangu unotorera mwanakomana wangu mudzimai.’
39  Asi ndakati kuna tenzi wangu, ‘Ko kana mukadzi wacho akasauya neni?’
40  Akabva ati kwandiri, ‘Jehovha, wandakafamba pamberi pake, achatuma ngirozi yake ichaenda newe uye achaita kuti rwendo rwako rubudirire; utorere mwanakomana wangu mudzimai kumhuri yangu nokuimba yababa vangu.
41  Panguva iyoyo uchasunungurwa pane zvaunosungirwa kuti undiitire nemhiko paunosvika kumhuri yangu, uye kana vakasakupa iye, uchabva wasunungurwa pane zvaunosungirwa kundiitira nemhiko.’
42  “Pandasvika patsime nhasi, ndabva ndati, ‘Jehovha Mwari watenzi wangu Abrahamu, chokwadi kana muri kuita kuti rwendo rwangu rwandiri kufamba rubudirire,
43  tarirai ndakamira patsime remvura. Ngazviitike kuti musikana achabuda kuzochera mvura wandichati: “Ndapota, rega ndinwe mvura shomanana muchirongo chako,”
44  uye uyo achati kwandiri: “Inwai mose, uye ndichachererawo ngamera dzenyu mvura,” ndiye mukadzi apiwa mwanakomana watenzi wangu naJehovha.’
45  “Ndisati ndapedza kutaura mumwoyo mangu, chokwadi, ndaona Ribheka achiuya, ane chirongo chake papfudzi rake; akadzika kutsime, akachera mvura. Ndabva ndati kwaari, ‘Ndapota, ndipewo mvura yokunwa.’
46  Naizvozvo akurumidza kutura chirongo chake akati, ‘Inwai, uye ndichanwisawo ngamera dzenyu.’ Ndabva ndanwa, uye anwisawo ngamera dzacho.
47  Pashure paizvozvo ndamubvunza kuti, ‘Uri mwanasikana waani?’ iye akati, ‘Mwanasikana waBhetueri mwanakomana waNahori, waakaberekerwa naMirika.’ Naizvozvo ndaisa rin’i yepamhino pamhino yake nezvishongo zvemaoko pamaoko ake.
48  Ndakotama, ndikagwadama pamberi paJehovha ndikarumbidza Jehovha Mwari watenzi wangu Abrahamu, anditungamirira panzira yakarurama kuti nditore mwanasikana wehama yatenzi wangu nokuda kwomwanakomana wake.
49  Zvino kana muri kuitira tenzi wangu mutsa worudo nokuvimbika, ndiudzei; asi kana musiri, ndiudzei, kuti nditsaukire kurudyi kana kuruboshwe.”
50  Rabhani naBhetueri vakabva vapindura kuti: “Chinhu ichi chabva kuna Jehovha. Hatigoni kukutaurira zvakaipa kana zvakanaka.
51  Tarira Ribheka ari pamberi pako. Mutore uende, ngaave mudzimai womwanakomana watenzi wako, sezvataurwa naJehovha.”
52  Mushandi waAbrahamu paakanga anzwa mashoko avo, akabva agwadama pamberi paJehovha.
53  Mushandi wacho akatanga kubudisa zvinhu zvesirivha nezvinhu zvendarama nenguo akazvipa Ribheka; akapa hanzvadzi yake naamai vake zvinhu zvakanaka kwazvo.
54  Pashure paizvozvo vakadya, vakanwa, iye nevarume vaaiva navo, vakarara ipapo, vakamuka mangwanani. Akabva ati: “Ndiregei ndiende kuna tenzi wangu.”
55  Hanzvadzi yake naamai vake vakati: “Musikana wacho ngaagare nesu mazuva gumi zvawo. Pashure angaenda hake.”
56  Asi akati kwavari: “Musandinonotsa, Jehovha zvaaita kuti rwendo rwangu rubudirire. Ndiregei ndiende, kuti ndiende kuna tenzi wangu.”
57  Naizvozvo vakati: “Ngatishevedze musikana wacho tinzwe zvaanotaura.”
58  Vakabva vashevedza Ribheka, vakati kwaari: “Uchaenda nomurume uyu here?” Iye akati: “Ndinoda kuenda.”
59  Vakarega Ribheka hanzvadzi yavo nomureri wake nomushandi waAbrahamu nevarume vake vachienda.
60  Vakatanga kukomborera Ribheka vakati kwaari: “Haiwa iwe, hanzvadzi yedu, iva zviuru zvemakumi ezviuru, vana vako ngavave varidzi vegedhi revaya vanovavenga.”
61  Pashure paizvozvo Ribheka nevashandikadzi vake vakasimuka, vakatasva ngamera vachitevera murume wacho; uye mushandi wacho akatora Ribheka akaenda.
62  Zvino Isaka akanga abva nenzira inoenda kuBheeri-rahai-roi, nokuti akanga achigara munyika yeNegebhu.
63  Isaka akanga ari kunze achifamba kuti afungisise ari kusango panenge panguva yemanheru. Paakasimudza maziso ake akatarira, akaona nechekoko ngamera dzakanga dzichiuya!
64  Ribheka paakatarira, akaona Isaka, akaburuka pangamera.
65  Akabva ati kumushandi wacho: “Murume uyo ari kufamba uko musango kuzosangana nesu ndiani?” mushandi wacho akati: “Nditenzi wangu.” Zvino akatora jira romumusoro akazvifukidza.
66  Mushandi wacho akatsanangurira Isaka zvinhu zvose zvaakanga aita.
67  Pashure paizvozvo Isaka akamupinza mutende raSara amai vake. Nokudaro akatora Ribheka, akava mudzimai wake; akamuda, uye Isaka akanyaradzwa pashure pokushayikirwa naamai vake.
43  Zvino nzara yakanga iri huru panyika yacho.
2  Pavakangopedza kudya zviyo zvavakanga vauya nazvo kubva kuIjipiti, baba vavo vakati kwavari: “Dzokerai, mutitengere zvokudya zvishomanana.”
3  Judha akabva ati kwavari: “Murume wacho akatinyevera kwazvo zviri pachena, achiti, ‘Musaonazve chiso changu kunze kwokuti muine munun’una wenyu.’
4  Kana muchizorega munun’una wedu achienda nesu, tinoda kuenda tinokutengerai zvokudya.
5  Asi kana musiri kumutuma, hatisi kuzoenda, nokuti murume wacho akati kwatiri, ‘Musaonazve chiso changu kunze kwokuti muine munun’una wenyu.’”
6  Israeri akati: “Nei maifanira kundikuvadza nokuudza murume wacho kuti mune mumwe munun’una?”
7  Ivo vakati: “Murume wacho akabvunza zvakananga pamusoro pedu nehama dzedu, achiti, “Baba venyu vachiri vapenyu here? Mune mumwe munun’una here?’ uye takamuudza maererano nechokwadi ichi. Taigoziva sei kuti aizoti, ‘Uyai nomunun’una wenyu’?”
8  Judha akazoti kuna baba vake Israeri: “Tumai mukomana aineni, kuti tisimuke tiende, kuti tirambe tiri vapenyu tirege kufa, isu nemi nevana vedu vaduku.
9  Ndichava chokumbofanobata nokuda kwake. Mungareva chirango nokuda kwake muruoko rwangu. Kana ndikatadza kumuunza kwamuri ndomuisa kwamuri, ipapo ndichave ndakutadzirai kwenguva yose.
10  Asi kudai tisina kuverengera, iko zvino tingadai takasvikako uye takadzoka kaviri aka.”
11  Naizvozvo baba vavo Israeri vakati kwavari: “Saka, kana zvakadaro, itai izvi: Isai zvibereko zvakanaka kwazvo zvenyika mumidziyo yenyu muende nazvo kumurume wacho kuti chive chipo: bharisamu shomanana, uchi hushomanana, rabhudhanamu nemakwati anobuda zvinonama, shomhwe dzomupistakiyo nemaarumondi.
12  Uyewo, torai mari yakapetwa kaviri mumaoko enyu; uye mari yakadzoswa iri mumuromo wehomwe dzenyu muchadzokera nayo iri mumaoko enyu. Zvimwe kwaiva kukanganisa.
13  Torai munun’una wenyu musimuke, mudzokere kumurume wacho.
14  Mwari Wemasimbaose ngaaite kuti munzwirwe tsitsi nomurume wacho, kuti akusunungurirei mumwe mwana wababa venyu naBhenjamini. Asi ini, kana ndikashayikirwa, ndashayikirwa hangu!”
15  Naizvozvo varume vacho vakatora chipo ichi, vakatora mari yakapetwa kaviri iri muruoko rwavo naBhenjamini. Vakabva vasimuka, vakaenda kuIjipiti, vakamira pamberi paJosefa.
16  Josefa paakaona Bhenjamini ainavo, akabva ati kumunhu aitarisira imba yake: “Enda nevarume ava kumba, uuraye mhuka uye ugadzirire, nokuti varume vacho vachadya neni masikati.”
17  Murume wacho akabva angoita sezvakanga zvataurwa naJosefa. Naizvozvo murume wacho akaenda nevarume vacho kumba kwaJosefa.
18  Asi varume vacho vakatya nokuti vakanga vaendeswa kumba kwaJosefa, uye vakati: “Tiri kuunzwa kuno nemhosva yemari yatakadzokera nayo iri muhomwe dzedu pakutanga kuti vatidenhe, vatirwise uye kuti vatiite varanda, isu nembongoro dzedu!”
19  Nokudaro vakaswedera kumurume aitarisira imba yaJosefa, vakataura naye vari pasuo remba,
20  vakati: “Pamusoroi, ishe wangu! Chokwadi takauya kuzotenga zvokudya pakutanga.
21  Asi patakasvika panzvimbo yokurara tikavhura homwe dzedu, takaona mari yomumwe nomumwe iri mumuromo wehomwe yake, mari yedu sokuyerwa kwayakanga yaitwa. Naizvozvo tingada kuidzosa isu pachedu.
22  Tauya neimwe mari kuti titenge zvokudya. Chokwadi hatizivi kuti ndiani akaisa mari yedu muhomwe dzedu.”
23  Iye akabva ati: “Farai henyu. Musatya. Mwari wenyu naMwari wababa venyu akakupai pfuma muhomwe dzenyu. Mari yenyu yakatanga yauya kwandiri.” Pashure paizvozvo akavabudisira Simiyoni.
24  Murume wacho akabva apinza varume vacho mumba maJosefa, akavapa mvura kuti vageze tsoka dzavo, akapa mbongoro dzavo zvokudya.
25  Vakagadzirira chipo nokuda kwokuuya kwaJosefa masikati, nokuti vakanga vanzwa kuti vakanga vachizodya zvokudya imomo.
26  Josefa paakapinda mumba, vakabva vauya nechipo chaiva muruoko rwavo kwaari mumba, vakamugwadamira.
27  Akazobvunza kana vaifara akati: “Baba venyu, murume akwegura wamakataura nezvake, vanofara here? Vachiri vapenyu here?”
28  Ivo vakati: “Mushandi wenyu baba vedu vanofara havo. Vachiri vapenyu.” Vakabva vakotama, vakagwadama.
29  Paakatarira, akaona Bhenjamini munun’una wake, mwanakomana waamai vake, akati: “Uyu ndiye munun’una wenyu wegotwe, wamakandiudza nezvake here?” Akawedzera kuti: “Mwari ngaakunzwire nyasha, mwanakomana wangu.”
30  Zvino Josefa akanga ava kukurumidza, nokuti akarwadziwa mumwoyo nokuda kwomunun’una wake, zvokuti akatsvaka nzvimbo yokuchemera uye akapinda muimba yomukati, akasvimha misodzi ari imomo.
31  Akazogeza chiso chake, akabuda, akazvidzora, akati: “Isai zvokudya.”
32  Vakamuisira ari oga, ivo voga, vaIjipiti vaaidya navo vari voga; nokuti vaIjipiti vaisakwanisa kudya zvokudya nevaHebheru, nokuti izvozvo chinhu chinosemesa kuvaIjipiti.
33  Zvino vakanga vakagara pamberi pake, dangwe maererano noudangwe hwaro uye gotwe maererano nougotwe hwaro; uye varume vacho vakaramba vachitarirana vachishamisika.
34  Akaramba achiita kuti migove ibve pamberi pake ichienda kwavari, asi aiwedzera mugove waBhenjamini nekashanu pane ukuru hwemigove yevamwe vose. Naizvozvo vakaramba vachiita mabiko uye vachinwa naye kwazvo.
44  Gare gare akarayira munhu aitarisira imba yake, achiti: “Zadza homwe dzevarume vacho nezvokudya kusvikira pane zvavanokwanisa kutakura uye isa mari yomumwe nomumwe mumuromo wehomwe yake.
2  Asi uise kapu yangu, iyo kapu yesirivha, mumuromo wehomwe yomuduku wacho nemari yezviyo zvake.” Naizvozvo akaita maererano neshoko raJosefa raakanga ataura.
3  Kwakanga kwaedza mangwanani acho varume vacho pavakaregwa vachienda, ivo nembongoro dzavo.
4  Vakabuda muguta. Vakanga vasati vasvika kure Josefa paakati kumunhu aitarisira imba yake: “Simuka! Tevera varume vaya, uvabate uti kwavari, ‘Nei matsiva zvakanaka nokuita zvakaipa?
5  Ichi hachisi icho chinhu chinonwira tenzi wangu uye chaanodudzira nacho manenji zvine unyanzvi here? Maita chinhu chakaipa.’”
6  Akazovabata, akataura mashoko aya kwavari.
7  Asi vakati kwaari: “Nei tenzi wangu achitaura mashoko akadai seaya? Vashandi venyu havangambofungi kuita chinhu chakaita seichi.
8  Chokwadi, mari yatakawana mumiromo yehomwe dzedu takaidzosa kwamuri tichibva kunyika yeKenani. Saka, tingaba sei sirivha kana ndarama muimba yatenzi wenyu?
9  Mumwe wevaranda venyu anowanikwa anayo ngaafe uye isu ngativewo varanda kuna tenzi wangu.”
10  Naizvozvo akati: “Zvino ngazvive chaizvo maererano nemashoko enyu. Nokudaro uyo anowanikwa ainayo achava muranda wangu, asi imi muchava vasina mhosva.”
11  Naizvozvo mumwe nomumwe akakurumidza kuburutsa homwe yake, uye mumwe nomumwe akavhura homwe yake.
12  Zvino iye akanyatsotsvaka. Akatanga nomukuru akapedzisira nomuduku wacho. Kapu yacho yakazowanikwa muhomwe yaBhenjamini.
13  Vakabva vabvarura majasi avo, mumwe nomumwe akakwidzazve mutoro wake pambongoro yake, vakadzokera kuguta.
14  Judha nevana vababa vake vakapinda mumba maJosefa, uye akanga achirimo; vakawira pasi pamberi pake.
15  Zvino Josefa akati kwavari: “Chii ichi chamaita? Hamuna kuziva here kuti murume akaita seni anogona kududzira manenji zvine unyanzvi?”
16  Judha akati: “Tingatii kuna tenzi wangu? Tingataurei? Tingazviratidza sei kuti takarurama? Mwari wechokwadi awana kukanganisa kwevaranda venyu. Tarirai tava varanda kuna tenzi wangu, isu nouyo awanikwa aine kapu muruoko rwake!”
17  Asi iye akati: “Handingambofungi kuita zvakadai! Murume awanikwa aine kapu muruoko rwake ndiye achava muranda wangu. Asi vamwe vose, endai norugare kuna baba venyu.”
18  Zvino Judha akaswedera pedyo naye akati: “Ndinokutetererai tenzi wangu, ndapota regai muranda wenyu ataure shoko tenzi wangu achinzwa, musatsamwira muranda wenyu kwazvo, nokuti imi makaenzana naFarao.
19  Tenzi wangu akabvunza varanda vake, achiti, ‘Muna baba here kana munun’una?’
20  Naizvozvo takati kuna tenzi wangu, ‘Tina baba vakwegura uye mwana wepaukweguru hwavo, gotwe. Asi mukoma wake akafa zvokuti iye oga ndiye asara waamai vake, uye baba vake vanomuda.’
21  Pashure paizvozvo makati kuvaranda venyu, ‘Uyai naye kwandiri kuti ndimuone nemaziso angu.’
22  Asi takati kuna tenzi wangu, ‘Mukomana wacho haangasiyi baba vake. Kana akasiya baba vake, chokwadi vangafa.’
23  Makabva mati kuvaranda venyu, ‘Kana mukasauya nomunun’una wenyu wegotwe, hamungaonizve chiso changu.’
24  “Zvino takaenda kumuranda wenyu, baba vangu, tikabva tavaudza mashoko atenzi wangu.
25  Gare gare baba vedu vakati, ‘Dzokerai, mutitengere zvokudya zvishomanana.’
26  Asi takati, ‘Hatikwanisi kuenda. Tichaenda kana tiine munun’una wedu wegotwe, nokuti hatingaoni chiso chomurume wacho kana tisina munun’una wedu wegotwe.’
27  Muranda wenyu baba vangu akabva ati kwatiri, ‘Iyemi munonyatsoziva kuti mudzimai wangu akandiberekera vanakomana vaviri chete.
28  Gare gare mumwe wacho akandisiya ndikati: “Chokwadi anofanira kuva akabvamburwa-bvamburwa!” uye handisati ndamuona kusvikira zvino.
29  Kana mukatora uyuwo kuti ndirege kumuona, akawirwa nenjodzi inouraya, chokwadi mungaburutsira bvudzi rangu jena muSheori nedambudziko.’
30  “Zvino, pandinongosvika chete kumuranda wenyu baba vangu tisina mukomana wacho, mweya wavo zvawakanamatirana nomweya wouyu,
31  chokwadi pavanongoona chete kuti mukomana wacho haapo vachabva vangofa, varanda venyu vachaburutsira bvudzi jena romuranda wenyu baba vedu muSheori neshungu.
32  Nokuti muranda wenyu akava chokumbofanobata nokuda kwomukomana wacho paanenge asiri kuna baba vake, achiti, ‘Kana ndikakundikana kumudzosa kwamuri, ndichave ndatadzira baba vangu nokusingaperi.’
33  Zvino, ndapota, muranda wenyu ngaasare ari muranda watenzi wangu panzvimbo pomukomana wacho, kuti mukomana wacho aende nevakoma vake.
34  Nokuti ndingaenda sei kuna baba vangu ndisina mukomana wacho, ndinotyira kuti ndingabva ndaona dambudziko richawana baba vangu?”
47  Naizvozvo Josefa akasvika akaudza Farao akati: “Baba vangu nevana vababa vangu nemakwai avo nemombe dzavo nezvose zvavanazvo vasvika vachibva kunyika yeKenani, zvino vari munyika yeGosheni.”
2  Pavana vababa vake vose akatora varume vashanu, kuti aende navo kuna Farao.
3  Farao akabva ati kuvana vababa vake: “Munoita basa rei?” Naizvozvo vakati kuna Farao: “Vashandi venyu vafudzi vemakwai, isu nemadzitateguru edu.”
4  Pashure paizvozvo vakati kuna Farao: “Tauya kuzogara tiri vatorwa munyika, nokuti hakuna mafuro eboka rezvipfuwo iro vashandi venyu vanaro, nokuti nzara yacho ihuru munyika yeKenani. Zvino tapota, regai vashandi venyu vagare munyika yeGosheni.”
5  Farao akati kuna Josefa: “Baba vako nevana vababa vako vauya kuno kwauri.
6  Nyika yeIjipiti iri pamberi pako. Ita kuti baba vako nevana vababa vako vagare pakanaka zvikuru kwazvo penyika yacho. Ngavagare munyika yeGosheni, uye kana uchiziva kuti pakati pavo pane varume vakashinga, uvagadze vave vakuru vakuru vanotarisira zvipfuwo zvangu.”
7  Josefa akabva apinza baba vake Jakobho, akavasuma kuna Farao, Jakobho akakomborera Farao.
8  Zvino Farao akati kuna Jakobho: “Mazuva emakore oupenyu hwenyu mangani?”
9  Naizvozvo Jakobho akati kuna Farao: “Mazuva emakore okugara kwangu ndiri mutorwa makore zana nemakumi matatu. Mazuva emakore oupenyu hwangu akava mashoma neanotambudza, haana kusvika pamazuva emakore oupenyu hwemadzibaba angu pamazuva okugara kwavo vari vatorwa.”
10  Pashure paizvozvo Jakobho akakomborera Farao, akabva pamberi paFarao.
11  Nokudaro Josefa akaita kuti baba vake nevana vababa vake vagare uye akavapa nzvimbo kuti ive yavo munyika yeIjipiti, pakanaka zvikuru kwazvo penyika yeIjipiti, munyika yeRamesesi, sezvakanga zvarayirwa naFarao.
12  Josefa akaramba achipa baba vake nevana vababa vake neimba yose yababa vake zvokudya, maererano nokuwanda kwevana vacho.
13  Zvino kwakanga kusina zvokudya munyika yose, nokuti nzara yacho yakanga iri huru kwazvo; uye nyika yeIjipiti nenyika yeKenani dzakaziya nenzara yacho.
14  Josefa akatora mari yose yaiva munyika yeIjipiti nenyika yeKenani yezviyo zvakanga zvichitengwa nevanhu; uye Josefa akaramba achiuya nemari yacho muimba yaFarao.
15  Kwapera nguva yakati mari yakapera munyika yeIjipiti nomunyika yeKenani, vaIjipiti vose vakatanga kuuya kuna Josefa, vachiti: “Tipei zvokudya! Tofirei pamberi penyu nokuti mari yapera?”
16  Josefa akabva ati: “Unzai zvipfuwo zvenyu uye ndichakupai zvokudya tichichinjana nezvipfuwo zvenyu, kana mari yapera.”
17  Vakatanga kuuya nezvipfuwo zvavo kuna Josefa; Josefa akaramba achivapa zvokudya achichinjana nemabhiza avo uye zvipfuwo zvemakwai nezvipfuwo zvemombe nembongoro, uye akaramba achivapa zvokudya achichinjana nezvipfuwo zvavo zvose mugore iroro.
18  Zvishoma nezvishoma gore iroro rakapera, uye vakatanga kuuya kwaari mugore rakatevera vachiti kwaari: “Hatingavanziri ishe wangu asi mari neboka rezvipfuwo zvapedzerwa kunashe wangu. Hapana chasara pamberi pashe wangu asi miviri yedu nenyika yedu.
19  Tofirei pamberi penyu, isu nenyika yedu? Titengei isu nenyika yedu mutipe zvokudya, isu pamwe chete nenyika yedu tichava varanda vaFarao; tipei mbeu kuti zvimwe tingararama tirege kufa, nyika yedu irege kuitwa dongo.”
20  Naizvozvo Josefa akatengera Farao nyika yose yeIjipiti, nokuti vaIjipiti vakatengesa mumwe nomumwe munda wake, nokuti nzara yakanga yanyanya pavari; uye nyika yacho yakava yaFarao.
21  Kana vari vanhu, akavatamisira mumaguta kubva kune mumwe mugumo wenharaunda yeIjipiti kusvikira kune mumwe mugumo wayo.
22  Nyika yevapristi chete ndiyo yaasina kutenga, nokuti migove yevapristi yaibva kuna Farao uye vaidya migove yavo yavaipiwa naFarao. Ndokusaka vasina kutengesa nyika yavo.
23  Josefa akabva ati kuvanhu vacho: “Onai, nhasi ndatengera Farao imi nenyika yenyu. Heino mbeu, idyarei munyika yacho.
24  Kana yabereka, mupe Farao chikamu chimwe chete pazvikamu zvishanu, asi zvikamu zvina zvichava zvenyu zvive mbeu yeminda uye zvokudya zvenyu nezvevaya vari mudzimba dzenyu nezvevana venyu kuti vadye.”
25  Naizvozvo vakati: “Maponesa upenyu hwedu. Ngatinzwirwe nyasha nashe wangu, uye tichava varanda vaFarao.”
26  Josefa akauita murau kusvikira nhasi panyika yeIjipiti kuti Farao awane chitsama chinosvika kuchikamu chimwe chete pazvikamu zvishanu. Nyika yevapristi chete seboka rakasiyana haina kuva yaFarao.
27  VaIsraeri vakaramba vachigara munyika yeIjipiti, munyika yeGosheni; vakagadzikana mairi, vakabereka, vakava vazhinji.
28  Jakobho akararama munyika yeIjipiti kwemakore gumi nemanomwe, zvokuti mazuva aJakobho, makore oupenyu hwake, akava makore zana nemakumi mana nemanomwe.
29  Zvishoma nezvishoma mazuva okuti Israeri afe akaswedera. Naizvozvo akashevedza mwanakomana wake Josefa akati kwaari: “Zvino, kana wandinzwira nyasha, ndapota, isa ruoko rwako pasi pechidya changu, undiitire mutsa worudo nokuvimbika. (Ndapota, usandiviga muIjipiti.)
30  Asi ndicharara nemadzibaba angu, uye unditakure ndibude muIjipiti undivige muguva rawo.” Naizvozvo akati: “Ini pachangu ndichazviita maererano neshoko renyu.”
31  Akabva ati: “Ndipikire.” Naizvozvo akavapikira. Israeri akagwadama kumusoro kwomubhedha.
48  Zvino pashure pezvinhu izvi Josefa akanzi: “Tarira, baba vako vari kupera simba.” Akaenda nevanakomana vake vaviri Manase naEfremu.
2  Jakobho akabva audzwa kuti: “Tarirai mwanakomana wenyu Josefa auya kwamuri.” Naizvozvo Israeri akazvisimbisa, akagara pamubhedha wake.
3  Jakobho akati kuna Josefa: “Mwari Wemasimbaose akazviratidza kwandiri paRuzi munyika yeKenani kuti andikomborere.
4  Akati kwandiri, ‘Tarira ndiri kuita kuti ubereke, ndichaita kuti uwande, ndichakuchinja kuva ungano yemarudzi uye ndichapa vana vako vanokutevera nyika ino kuti vaiite yavo nokusingagumi.’
5  Zvino vanakomana vako vaviri vawakaberekerwa munyika yeIjipiti ndisati ndauya kuno kwauri muIjipiti, ndevangu. Efremu naManase vachava vangu sezvakaita Rubheni naSimiyoni.
6  Asi vana vako vauchabereka pashure pavo vachava vako. Vachashevedzwa pamwe chete nezita revakoma vavo munhaka yavo.
7  Ini pandakanga ndichibva kuPadhani, Rakeri akafira pedyo neni munyika yeKenani, tiri munzira pakwaiva kuchine chinhambwe chaicho ndisati ndasvika kuEfrati, zvokuti ndakamuviga ikoko panzira inoenda kuEfrati, kureva Bhetrehema.”
8  Israeri akabva aona vanakomana vaJosefa akati: “Ava ndivanaani?”
9  Naizvozvo Josefa akati kuna baba vake: “Vanakomana vangu vandakapiwa naMwari munzvimbo ino.” Iye akati: “Ndapota, uya navo kwandiri kuti ndivakomborere.”
10  Zvino maziso aIsraeri akanga asisanyatsooni nokukwegura. Iye akanga asingakwanisi kuona. Naizvozvo akauya navo pedyo naye, akabva avatsvoda, akavambundira.
11  Israeri akati kuna Josefa: “Ndakanga ndisina pfungwa yokuona chiso chako, asi tarira Mwari aita kuti ndionewo vana vako.”
12  Pashure paizvozvo Josefa akavabvisa pamabvi avo, akakotama chiso chake chakatarira pasi.
13  Zvino Josefa akavaendesa vari vaviri, Efremu noruoko rwake rworudyi kuruboshwe rwaIsraeri, Manase noruoko rwake rworuboshwe kurudyi rwaIsraeri, akauya navo pedyo navo.
14  Asi Israeri akatambanudza ruoko rwake rworudyi akaruisa pamusoro waEfremu, kunyange akanga ari iye muduku, uye ruoko rwake rworuboshwe pamusoro waManase. Akaisa maoko ake saizvozvo achiziva, Manase zvaakanga ari dangwe.
15  Akakomborera Josefa akati: “Mwari wechokwadi uyo madzibaba angu Abrahamu naIsaka vakafamba pamberi pake,Mwari wechokwadi uyo ave achindifudza panguva yokuvapo kwangu kwose kusvikira nhasi,
16  Ngirozi yave ichindinunura padambudziko rose, komborerai vakomana ava.Zita rangu ngarishevedzwe pavari uye zita remadzibaba angu, Abrahamu naIsaka,Ngavawedzere vave vazhinji panyika.”
17  Josefa paakaona kuti baba vake vakaramba vakaisa ruoko rwavo rworudyi pamusoro waEfremu, hazvina kumufadza, akaedza kubata ruoko rwababa vake kuti arubvise pamusoro waEfremu aruise pamusoro waManase.
18  Nokudaro Josefa akati kuna baba vake: “Kwete saizvozvo, baba vangu, nokuti uyu ndiye dangwe. Isai ruoko rwenyu rworudyi pamusoro wake.”
19  Asi baba vake vaingoramba uye vakati: “Ndinozviziva, mwanakomana wangu, ndinozviziva. Iyewo achava rudzi uye iyewo achava mukuru. Asi, kunyange zvakadaro, munun’una wake achava mukuru kupfuura zvaachava, uye vana vake vachava vakaenzana chose nemarudzi.”
20  Vakaramba vachivakomborera zuva iroro, vachiti: “Israeri ngaarambe achikomborera achikushandisa, achiti,‘Mwari ngaakuite saEfremu uye saManase.’” Nokudaro vakaramba vachiisa Efremu pamberi paManase.
21  Pashure paizvozvo Israeri akati kuna Josefa: “Tarira, ndava kufa, asi Mwari acharamba anemi ozokudzorerai kunyika yemadzitateguru enyu.
22  Ini ndinokupa chikamu chimwe chete chenyika kupfuura vana vababa vako, chandakatora paruoko rwevaAmori nebakatwa rangu uye nouta hwangu.”
5  Iri ndiro bhuku renhoroondo yaAdhamu. Zuva rakasikwa Adhamu naMwari, akamuita akafanana naMwari.
2  Akavasika munhurume nomunhukadzi. Pashure paizvozvo akavakomborera, akavatumidza kuti Munhu zuva ravakasikwa.
3  Adhamu akararama kwemakore zana nemakumi matatu, akazobereka mwanakomana akafanana naye, akatodzana naye, akamutumidza kuti Seti.
4  Mazuva aAdhamu pashure pokunge abereka Seti akasvika makore mazana masere. Munguva iyi akabereka vanakomana nevanasikana.
5  Naizvozvo mazuva ose aAdhamu aakararama akasvika makore mazana mapfumbamwe nemakumi matatu uye iye akafa.
6  Seti akararama kwemakore zana nemashanu, akazobereka Inoshi.
7  Abereka Inoshi, Seti akararama kwemakore mazana masere nemanomwe. Munguva iyi akabereka vanakomana nevanasikana.
8  Naizvozvo mazuva ose aSeti akasvika makore mazana mapfumbamwe negumi nemaviri uye iye akafa.
9  Inoshi akararama kwemakore makumi mapfumbamwe, akazobereka Kinani.
10  Abereka Kinani, Inoshi akararama kwemakore mazana masere negumi nemashanu. Munguva iyi akabereka vanakomana nevanasikana.
11  Naizvozvo mazuva ose aInoshi akasvika makore mazana mapfumbamwe nemashanu uye iye akafa.
12  Kinani akararama kwemakore makumi manomwe, akazobereka Maharareri.
13  Abereka Maharareri, Kinani akararama kwemakore mazana masere nemakumi mana. Munguva iyi akabereka vanakomana nevanasikana.
14  Naizvozvo mazuva ose aKinani akasvika makore mazana mapfumbamwe negumi uye iye akafa.
15  Maharareri akararama kwemakore makumi matanhatu nemashanu, akazobereka Jaredhi.
16  Abereka Jaredhi, Maharareri akararama kwemakore mazana masere nemakumi matatu. Munguva iyi akabereka vanakomana nevanasikana.
17  Naizvozvo mazuva ose aMaharareri akasvika makore mazana masere nemakumi mapfumbamwe nemashanu uye iye akafa.
18  Jaredhi akararama kwemakore zana nemakumi matanhatu nemaviri, akazobereka Inoki.
19  Abereka Inoki, Jaredhi akararama kwemakore mazana masere. Munguva iyi akabereka vanakomana nevanasikana.
20  Naizvozvo mazuva ose aJaredhi akasvika makore mazana mapfumbamwe nemakumi matanhatu nemaviri uye iye akafa.
21  Inoki akararama kwemakore makumi matanhatu nemashanu, akazobereka Metusera.
22  Abereka Metusera, Inoki akaramba achifamba naMwari wechokwadi kwemakore mazana matatu. Munguva iyi akabereka vanakomana nevanasikana.
23  Naizvozvo mazuva ose aInoki akasvika makore mazana matatu nemakumi matanhatu nemashanu.
24  Inoki akaramba achifamba naMwari wechokwadi. Haana kuzovapo, nokuti Mwari akamutora.
25  Metusera akararama kwemakore zana nemakumi masere nemanomwe, akazobereka Rameki.
26  Abereka Rameki, Metusera akararama kwemakore mazana manomwe nemakumi masere nemaviri. Munguva iyi akabereka vanakomana nevanasikana.
27  Naizvozvo mazuva ose aMetusera akasvika makore mazana mapfumbamwe nemakumi matanhatu nemapfumbamwe uye iye akafa.
28  Rameki akararama kwemakore zana nemakumi masere nemaviri, akazobereka mwanakomana.
29  Akamutumidza kuti Noa, achiti: “Uyu achatinyaradza pabasa redu nepakurwadziwa kwemaoko edu kunobva panyika yakatukwa naJehovha.”
30  Abereka Noa, Rameki akararama kwemakore mazana mashanu nemakumi mapfumbamwe nemashanu. Munguva iyi akabereka vanakomana nevanasikana.
31  Naizvozvo mazuva ose aRameki akasvika makore mazana manomwe nemakumi manomwe nemanomwe uye iye akafa.
32  Zvino Noa akanga ane makore mazana mashanu. Pashure paizvozvo Noa akabereka Shemu, Hamu naJafeti.
36  Zvino iyi ndiyo nhoroondo yaIsau, kureva Edhomu.
2  Isau akatora madzimai ake pavanasikana veKenani: Adha mwanasikana waEroni muHiti naOhoribhama mwanasikana waEna, muzukuru waZibhiyoni muHivhi,
3  naBhasemati, mwanasikana waIshmaeri, hanzvadzi yaNebhayoti.
4  Adha akaberekera Isau Erifazi, Bhasemati akabereka Reueri,
5  uye Ohoribhama akabereka Jeushi naJaramu naKora. Ava ndivo vanakomana vaIsau vaakaberekerwa munyika yeKenani.
6  Pashure paizvozvo Isau akatora madzimai ake nevanakomana vake nevanasikana vake nemweya yose yeimba yake neboka rake rezvipfuwo nedzimwe mhuka dzake dzose noupfumi hwake hwose, hwaakanga aunganidza ari munyika yeKenani, akaenda kunyika iri kure naJakobho munun’una wake,
7  nokuti zvinhu zvavo zvakanga zvawandisa zvokuti vaisagona kugara pamwe chete uye nyika yavaigara vari vatorwa yakanga isingavakwaniri nokuda kwemapoka avo ezvipfuwo.
8  Naizvozvo Isau akagara munzvimbo ine makomo yeSeiri. Isau ndiye Edhomu.
9  Zvino iyi ndiyo nhoroondo yaIsau baba vaEdhomu vaiva munzvimbo ine makomo yeSeiri.
10  Aya ndiwo mazita evanakomana vaIsau: Erifazi mwanakomana waAdha, mudzimai waIsau; Reueri mwanakomana waBhasemati, mudzimai waIsau.
11  Vanakomana vaErifazi vakava Temani, Omari, Zefo naGatamu naKenazi.
12  Timna akava murongo waErifazi, mwanakomana waIsau. Kwapera nguva yakati, akaberekera Erifazi Amareki. Ava ndivo vanakomana vaAdha, mudzimai waIsau.
13  Ava ndivo vanakomana vaReueri: Nahati naZera, Shamaa naMiza. Ava ndivo vakava vanakomana vaBhasemati, mudzimai waIsau.
14  Ava ndivo vakava vanakomana vaOhoribhama mwanasikana waEna, muzukuru waZibhiyoni, mudzimai waIsau, pakuti akaberekera Isau Jeushi naJaramu naKora.
15  Aya ndiwo madzishe evanakomana vaIsau: Vanakomana vaErifazi, dangwe raIsau: Ishe Temani, ishe Omari, ishe Zefo, ishe Kenazi,
16  ishe Kora, ishe Gatamu, ishe Amareki. Aya ndiwo madzishe aErifazi munyika yeEdhomu. Ava ndivo vanakomana vakaberekwa naAdha.
17  Ava ndivo vanakomana vaReueri, mwanakomana waIsau: Ishe Nahati, ishe Zera, ishe Shamaa, ishe Miza. Aya ndiwo madzishe aReueri munyika yeEdhomu. Ava ndivo vanakomana vakaberekwa naBhasemati, mudzimai waIsau.
18  Pakupedzisira ava ndivo vanakomana vaOhoribhama, mudzimai waIsau: Ishe Jeushi, ishe Jaramu, ishe Kora. Aya ndiwo madzishe aOhoribhama mwanasikana waEna, mudzimai waIsau.
19  Ava ndivo vanakomana vaIsau, uye aya ndiwo madzishe avo. Iye ndiye Edhomu.
20  Ava ndivo vanakomana vaSeiri muHori, vagari vomunyika yacho: Rotani naShobhari naZibhiyoni naEna
21  naDhishoni naEzeri naDhishani. Aya ndiwo madzishe omuHori, vanakomana vaSeiri, aiva munyika yeEdhomu.
22  Vanakomana vaRotani vaiva Hori naHemamu; uye hanzvadzi yaRotani yaiva Timna.
23  Ava ndivo vanakomana vaShobhari: Aruvhani naManahati naEbhari, Shefo naOnamu.
24  Ava ndivo vanakomana vaZibhiyoni: Aya naEna. Uyu ndiye Ena akawana zvitubu zvemvura inopisa musango paaifudza mbongoro dzaZibhiyoni baba vake.
25  Ava ndivo vana vaEna: Dhishoni naOhoribhama mwanasikana waEna.
26  Ava ndivo vanakomana vaDhishoni: Hemdhani naEshbhani naItrani naKerani.
27  Ava ndivo vanakomana vaEzeri: Bhirihani naZaavhani naEkani.
28  Ava ndivo vanakomana vaDhishani: Uzi naArani.
29  Aya ndiwo madzishe omuHori: Ishe Rotani, ishe Shobhari, ishe Zibhiyoni, ishe Ena,
30  ishe Dhishoni, ishe Ezeri, ishe Dhishani. Aya ndiwo madzishe omuHori maererano nemadzishe avo munyika yeSeiri.
31  Zvino aya ndiwo madzimambo akatonga munyika yeEdhomu pasati pambova nomumwe mambo akatonga vanakomana vaIsraeri.
32  Bhira mwanakomana waBheori akatonga muEdhomu, uye guta rake rainzi Dhinhabha.
33  Bhira paakafa, Jobhabhu mwanakomana waZera wokuBhozra akatanga kutonga panzvimbo pake.
34  Jobhabhu paakafa, Hushamu wokunyika yevaTemani akatanga kutonga panzvimbo pake.
35  Hushamu paakafa, Hadhadhi mwanakomana waBhedhadhi, uya akakunda vaMidhiyani munyika yeMoabhi, akatanga kutonga panzvimbo pake, uye guta rake rainzi Avhiti.
36  Hadhadhi paakafa, Samra wokuMasreka akatanga kutonga panzvimbo pake.
37  Samra paakafa, Shauri wokuRehobhoti pedyo noRwizi akatanga kutonga panzvimbo pake.
38  Shauri paakafa, Bhaari-hanani mwanakomana waAkibhori akatanga kutonga panzvimbo pake.
39  Bhaari-hanani mwanakomana waAkibhori paakafa, Hadhari akatanga kutonga panzvimbo pake; guta rake rainzi Pau, uye mudzimai wake ainzi Mehetabheri mwanasikana waMatredhi mwanasikana waMezahabhu.
40  Naizvozvo aya ndiwo mazita emadzishe aIsau maererano nemhuri dzawo, maererano nenzvimbo dzawo, nemazita awo: Ishe Timna, ishe Aruvha, ishe Jeteti,
41  ishe Ohoribhama, ishe Eraa, ishe Pinoni,
42  ishe Kenazi, ishe Temani, ishe Mibzari,
43  ishe Magdhieri, ishe Iramu. Aya ndiwo madzishe aEdhomu maererano nokugara kwawo munyika yawo. Uyu ndiye Isau baba vaEdhomu.
41  Zvino makore maviri azere akati apera, Farao akarota akamira pedyo noRwizi rwaNire.
2  Paiva nemhou nomwe dzakanga dzakanaka uye dzakakora dzakanga dzichibuda murwizi rwaNire, uye dzakatanga kufura pakati pouswa hwaNire.
3  Paivawo nedzimwe mhou nomwe dzakanga dzichibuda murwizi rwaNire dzichidzitevera, dzakanga dzakashata uye dzakaonda, uye dzakamira pedyo nemhou dzaiva pamahombekombe orwizi rwaNire.
4  Mhou dzakanga dzakashata uye dzakaonda dzakatanga kudya mhou nomwe dzakanga dzakanaka uye dzakakora. Farao akabva apepuka.
5  Zvisinei, akararazve akarota kechipiri. Paiva nehura nomwe dzezviyo dzaibuda padzinde rimwe, dzakakora uye dzakanaka.
6  Paivawo nehura nomwe dzezviyo, dzakatetepa uye dzakapiswa nemhepo yokumabvazuva, dzaikura pashure padzo.
7  Hura dzezviyo dzakatetepa dzakatanga kumedza hura nomwe dzezviyo dzakakora uye dzizere. Farao akabva apepuka akaona kuti airota.
8  Zvino ava mangwanani akanetseka. Naizvozvo akatumira shoko akashevedza vapristi vose veIjipiti vaiita zvemashiripiti nevanhu vayo vose vakachenjera, uye Farao akarondedzera hope dzake kwavari. Asi Farao haana kuwana mududziri wadzo.
9  Mukuru wevadiri akabva ataura naFarao, achiti: “Nhasi ndiri kutaura zvivi zvangu.
10  Farao akatsamwira vashandi vake. Naizvozvo akandiisa kujeri reimba yomukuru wevarindi, ini nomukuru wevabiki.
11  Pashure paizvozvo tose takarota hope usiku humwe, ini naye. Takarota mumwe nomumwe hope dzake dzine kududzirwa kwadzo.
12  Kwaiva nerimwe jaya rataiva naro imomo, muHebheru, mushandi womukuru wevarindi. Patakadzirondedzera kwariri, rakatidudzira hope dzedu. Rakadudzira kune mumwe nomumwe maererano nehope dzake.
13  Zvakazoitika sokududzira kwarakanga raita kwatiri. Ini akandidzorera kubasa rangu, asi iye akamuturika.”
14  Farao akatumira shoko, akashevedza Josefa, kuti vakurumidze kumubudisa mugomba rejeri. Nokudaro akagera ndebvu, akachinja majasi ake, akapinda maiva naFarao.
15  Farao akabva ati kuna Josefa: “Ndarota hope, asi hapana angadzidudzira. Zvino ini ndanzwa nezvako zvichinzi unogona kunzwa hope wodzidudzira.”
16  Josefa akapindura Farao, achiti: “Handifaniri hangu kuonekwa sechinhu! Mwari achazivisa kugarika kuna Farao.”
17  Zvino Farao akaudza Josefa kuti: “Pandanga ndichirota ndanga ndimire pamahombekombe orwizi rwaNire.
18  Panga pane mhou nomwe dzakakora uye dzakanaka dzanga dzichibuda murwizi rwaNire, dzikatanga kufura muuswa hwaNire.
19  Panga painewo dzimwe mhou nomwe dzanga dzichibuda dzichidzitevera, dzakatetepa uye dzakaipa kwazvo uye dzakaonda. Handina kumboona dzakaipa saidzodzo munyika yose yeIjipiti.
20  Mhou dzakaondoroka uye dzakaipa dzatanga kudya mhou nomwe dzakakora dzokutanga.
21  Naizvozvo idzi dzapinda mumatumbu adzo, asi zvanga zvisingagoni kuzivikanwa kuti dzanga dzapinda mumatumbu adzo, zvadzanga dzakangoipa sezvadzanga dzakaita pakutanga. Ipapo ndabva ndapepuka.
22  “Pashure paizvozvo ndazoonawo izvi ndichirota, panga pane hura nomwe dzezviyo dzanga dzichibuda padzinde rimwe, dzakazara uye dzakanaka.
23  Panga painewo hura nomwe dzezviyo dzakaputana, nhete, dzakapiswa nemhepo yokumabvazuva, dzanga dzichikura pashure padzo.
24  Hura dzezviyo dzakatetepa dzatanga kumedza hura nomwe dzezviyo dzakanaka. Naizvozvo ndaudza vapristi vanoita zvemashiripiti, asi hapana andizivisa.”
25  Josefa akabva ati kuna Farao: “Hope dzaFarao dzakangofanana. Mwari wechokwadi audza Farao zvaari kuita.
26  Mhou nomwe dzakanaka makore manomwe. Uyewo hura dzezviyo nomwe dzakanaka makore manomwe. Hope dzacho dzakangofanana.
27  Mhou nomwe dzakaondoroka uye dzakaipa dzazodzitevera makore manomwe; uye hura dzezviyo nomwe dzakaputana, dzakapiswa nemhepo yokumabvazuva, dzichava makore manomwe enzara.
28  Ichi ndicho chinhu chandaudza Farao: Mwari wechokwadi ari kuita kuti Farao aone zvaari kuita.
29  “Tarirai kune makore manomwe ari kuuya ezvokudya zvizhinji munyika yose yeIjipiti.
30  Asi makore manomwe enzara achaatevera, uye zvokudya zvizhinji zvose zvomunyika yeIjipiti zvichakanganwika uye nzara yacho ichangoparadza nyika yacho.
31  Zvokudya zvizhinji zvaimbova munyika yacho hazvizozivikanwi nokuda kwenzara iyoyo inotevera, nokuti ichava huru kwazvo.
32  Hope dzacho zvadzadzokororwa kaviri kuna Farao zvinoreva kuti chinhu chacho chasimbiswa kwazvo naMwari wechokwadi, uye Mwari wechokwadi ari kukurumidza kuzviita.
33  “Naizvozvo Farao ngaatsvake murume akangwara uye akachenjera amugadze kuti atarisire nyika yose yeIjipiti.
34  Farao ngaaite izvozvo, agadze vatariri kuti vatarisire nyika yacho, atore chikamu chimwe chete pazvikamu zvishanu zvenyika yeIjipiti mumakore manomwe ezvokudya zvizhinji.
35  Ngavaunganidze zvokudya zvose zvemakore aya akanaka ari kuuya, uye ngavaunganidze zviyo paruoko rwaFarao kuti zvive zvokudya mumaguta, uye ngavazvichengetedze.
36  Zvokudya zvacho zvichava mugove wenyika kwemakore manomwe enzara, achavapo munyika yeIjipiti, kuti nyika irege kuparadzwa nenzara.”
37  Chinhu chacho chakava chakanaka kuna Farao nokuvashandi vake vose.
38  Naizvozvo Farao akati kuvashandi vake: “Mumwe murume akafanana nouyu ane mudzimu waMwari maari angawanika here?”
39  Pashure paizvozvo Farao akati kuna Josefa: “Mwari zvaaita kuti uzive zvose izvi, hapana mumwe munhu akangwara uye akachenjera sezvawakaita.
40  Iwe pachako uchatarisira imba yangu, uye vanhu vangu vose vachakuteerera chose. Ndichangova mukuru kwauri pachigaro choumambo chete.”
41  Farao akatizve kuna Josefa: “Ona, ndinoita kuti utarisire nyika yose yeIjipiti.”
42  Naizvozvo Farao akabvisa rin’i yake ine chidhindo paruoko rwake, akaiisa paruoko rwaJosefa, akamupfekedza nguo dzakagadzirwa nerineni yakanaka kwazvo, akaisa chishongo chendarama muhuro make.
43  Uyezve, akaita kuti akwire mungoro yechipiri yokukudzwa yaaiva nayo, kuti vashevedzere pamberi pake kuti, “A·vrékh!” nokudaro achimuita kuti atarisire nyika yose yeIjipiti.
44  Farao akatizve kuna Josefa: “Ndini Farao, hapana murume angasimudza ruoko rwake kana tsoka yake munyika yose yeIjipiti asina kubvumirwa newe.”
45  Pashure paizvozvo Farao akatumidza Josefa kuti Zafenati-paneya uye akamupa Asenati mwanasikana waPotifera mupristi weOni kuti ave mudzimai wake. Josefa akabuda akafamba panyika yeIjipiti.
46  Josefa akanga ava nemakore makumi matatu paakamira pamberi paFarao Mambo weIjipiti. Josefa akabva pamberi paFarao akafamba achiona nyika yose yeIjipiti.
47  Nyika yacho yakaramba ichibereka zvizhinji mumakore manomwe ezvokudya zvizhinji.
48  Akaramba achiunganidza zvokudya zvose zvemakore manomwe akauya panyika yeIjipiti uye aiisa zvokudya zvacho mumaguta. Zvokudya zvomumunda wakanga wakapoteredza guta akazviisa pakati paro.
49  Josefa akaramba achiunganidza zviyo zvakawanda kwazvo, sejecha regungwa, kusvikira vazorega kuzviverenga, nokuti zvakanga zvisingaverengeki.
50  Zvino gore renzara risati rasvika Josefa akaberekerwa vanakomana vaviri, avo Asenati mwanasikana waPotifera mupristi weOni akamuberekera.
51  Naizvozvo Josefa akatumidza dangwe racho kuti Manase, nokuti, sezvaakataura, “Mwari aita kuti ndikanganwe kutambudzika kwangu kwose uye imba yose yababa vangu.”
52  Akatumidza wechipiri kuti Efremu, nokuti, sezvaakataura, “Mwari aita kuti ndibereke munyika yokutambudzika kwangu.”
53  Zvino makore manomwe ezvokudya zvizhinji akanga avapo panyika yeIjipiti akapera zvishoma nezvishoma,
54  uyewo, makore manomwe enzara akatanga kuuya, sezvakanga zvataurwa naJosefa. Nzara yacho yakavapo munyika dzose, asi munyika yose yeIjipiti makawanikwa zvokudya.
55  Nyika yose yeIjipiti yakazofa nenzara uye vanhu vakatanga kuchemera zvokudya kuna Farao. Farao akabva ati kuvaIjipiti vose: “Endai kuna Josefa. Itai chero zvaanokuudzai.”
56  Nzara yakavapo panyika yose. Josefa akabva atanga azarura matura ose ezviyo akanga ari pakati pavo, akatengesera vaIjipiti, nzara yacho zvayakanyanya panyika yeIjipiti.
57  Uyezve, vanhu vomunyika yose vakauya kuIjipiti kuzotenga kuna Josefa, nokuti nzara yakanga yanyanya panyika yose.
15  Zvinhu izvi zvaitika, shoko raJehovha rakasvika kuna Abramu pane zvaakaratidzwa, richiti: “Abramu, usatya. Ndiri nhoo yako. Mubayiro wako uchava mukuru kwazvo.”
2  Abramu akati: “Changamire Ishe Jehovha, muchandipei, zvandisina mwana uye achava muridzi weimba yangu zvaari munhu wokuDhamasiko, Eriyezeri?”
3  Abramu akatizve: “Tarirai! Hamuna kundipa mwana, uye, tarirai! mwanakomana weimba yangu ari kunditsiva kuti ave mugari wenhaka.”
4  Asi, tarira! shoko raJehovha rakasvika kwaari raiva rokuti: “Munhu uyu haangakutsivi kuti ave mugari wenhaka, asi uyo achabuda mukati mako ndiye achakutsiva kuti ave mugari wenhaka.”
5  Zvino akamubudisa kunze akati: “Ndapota, tarira kumusoro kumatenga uverenge nyeredzi, kana uchikwanisa kudziverenga.” Akati kwaari: “Ndizvo zvichaita vana vako.”
6  Akatenda muna Jehovha; akamuti akarurama.
7  Akabva atizve kwaari: “Ndini Jehovha, akakubudisa muUri yevaKadheya kuti ndikupe nyika iyi kuti uiite yako.”
8  Iye akati: “Changamire Ishe Jehovha, chii chichandizivisa kuti ndichaita kuti ive yangu?”
9  Iye akatiwo kwaari: “Nditorere tsiru rine makore matatu nenhunzvi yembudzi ine makore matatu negondohwe rine makore matatu negukutiwa nomwana wehangaiwa.”
10  Naizvozvo akatora zvose izvi akazvitsemura nepakati, akaisa rutivi rumwe norumwe rwazvo rwakatarisana norumwe, asi haana kutsemura shiri.
11  Zvino shiri dzinodya nyama dzakatanga kuburukira pamitumbi yacho, asi Abramu akaramba achidzidzinga.
12  Kwapera nguva yakati, zuva rakanga rava kuda kuvira, Abramu akabatwa nehope huru, uye, tarira! rima rinotyisa kwazvo rakanga richimuwira.
13  Zvino akati kuna Abramu: “Chokwadi ziva kuti vana vako vachava vatorwa munyika isiri yavo, vachavashandira, uye ivava vachavatambudza kwemakore mazana mana.
14  Asi ndiri kutonga rudzi rwavachashandira, uye vachazobuda nezvinhu zvizhinji.
15  Asi iwe, uchaenda kumadzitateguru ako norugare; uchavigwa wanyatsokwegura.
16  Asi pachizvarwa chechina vachadzoka kuno, nokuti kukanganisa kwevaAmori hakusati kwakwana.”
17  Zvino zuva rakanga rava kuvira uye rima guru rakavapo uye, tarira! kwaiva nevira raipfungaira nezhenje romoto zvakapfuura nepakati pemativi aya.
18  Pazuva iroro Jehovha akaita sungano naAbramu, achiti: “Ndichapa vana vako nyika ino, kubvira parwizi rweIjipiti kusvikira kurwizi rukuru, rwizi rwaYufratesi:
19  vaKeni nevaKenizi nevaKadmoni
20  nevaHiti nevaPerizi nevaRefaimu
21  nevaAmori nevaKenani nevaGigashi nevaJebhusi.”
20  Zvino Abrahamu akatamisa musasa kubva ipapo, akaenda kunyika yeNegebhu, akagara pakati peKadheshi neShuri uye achigara ari mutorwa paGerari.
2  Abrahamu akatizve nezvaSara mudzimai wake: “Ihanzvadzi yangu.” Naizvozvo Abhimereki mambo weGerari akatumira shoko, akatora Sara.
3  Mwari akazouya kuna Abhimereki achirota usiku akati kwaari: “Tarira wangofanana nomunhu akafa nemhosva yomukadzi wawatora, zvaari mudzimai womuridzi.”
4  Zvisinei, Abhimereki akanga asina kuswedera pedyo naye. Nokudaro akati: “Jehovha, chokwadi muchauraya rudzi rwakarurama here?
5  Haana kuti kwandiri, ‘Ihanzvadzi yangu’ here? uye iye—haanawo kuti, ‘Ihanzvadzi yangu’ here? Ndaita izvi nomwoyo wakatendeseka uye nemaoko angu asina mhosva.”
6  Mwari wechokwadi akati kwaari achirota: “Iniwo ndaziva kuti waita izvi nomwoyo wakatendeseka, uye ndanga ndichikudzivisawo kuti usanditadzira. Ndokusaka ndisina kukubvumira kumubata.
7  Asi zvino, dzorera mudzimai womurume wacho, nokuti iye muprofita, uye achakutetererera. Naizvozvo ramba uchirarama. Asi kana usingazomudzoreri, ziva kuti chokwadi uchafa, iwe navose vari vako.”
8  Naizvozvo Abhimereki akafumomuka, akashevedza vashandi vake vose akataura zvinhu zvose izvi vachinzwa. Varume vacho vakatya kwazvo.
9  Abhimereki akabva ashevedza Abrahamu akati kwaari: “Chii chawatiitira, uye ndakutadzirei, zvawaunza chivi chikuru pandiri nepaumambo hwangu? Wandiitira zvinhu zvaisafanira kuitwa.”
10  Abhimereki akati kuna Abrahamu: “Waifungei zvawakaita chinhu ichi?”
11  Abrahamu akati: “Ndakazviita nokuti ndakati, ‘Chokwadi munzvimbo ino hamutyiwi Mwari, uye vachandiuraya nokuda kwomudzimai wangu.’
12  Uyezve, chokwadi ihanzvadzi yangu, mwanasikana wababa vangu, asi haasi mwanasikana waamai vangu; iye akazova mudzimai wangu.
13  Mwari paakandidzungairisa ndichibva paimba yababa vangu, ndakati kwaari, ‘Uyu ndiwo mutsa wako worudo waungandiitira: Panzvimbo dzose dzatichasvika iti nezvangu: “Ihanzvadzi yangu.”’”
14  Abhimereki akazotora makwai nemombe nevashandirume nevashandikadzi akazvipa Abrahamu, akamudzorera Sara mudzimai wake.
15  Uyezve Abhimereki akati: “Tarira nyika yangu iri pamberi pako. Gara pakanaka kwauri.”
16  Kuna Sara akati: “Tarira ndinopa hanzvadzi yako chiuru chemari yesirivha. Tarira iyo chinhu chako chokufukidzisa maziso kuna vose vaunavo, pamberi pevanhu vose, uye hauchazvidzwi.”
17  Abrahamu akateterera Mwari wechokwadi; Mwari akaporesa Abhimereki nomudzimai wake nevarandasikana vake, vakatanga kubereka vana.
18  Nokuti Jehovha akanga avhara zvakasimba zvibereko zvose zveimba yaAbhimereki nemhosva yaSara, mudzimai waAbrahamu.
1  Pakutanga Mwari akasika matenga nenyika.
2  Zvino nyika yakanga isina kugadzirwa, isina chinhu, rima rakanga riri pamusoro pemvura yakadzika; uye simba raMwari rinoita basa raifamba-famba pamusoro pemvura.
3  Mwari akatanga kuti: “Chiedza ngachivepo,” chiedza chikavapo.
4  Pashure Mwari akaona kuti chiedza chakanga chakanaka, uye Mwari akaparadzanisa chiedza nerima.
5  Mwari akabva atumidza chiedza kuti Masikati, asi rima akaritumidza kuti Usiku. Manheru akavapo nemangwanani akavapo, zuva rokutanga.
6  Mwari akabva ati: “Nzvimbo huru ngaivepo pakati pemvura uye mvura ngaiparadzane nemvura.”
7  Mwari akatanga kuita nzvimbo huru, akaparadzanisa mvura inofanira kuva pasi penzvimbo yacho huru nemvura inofanira kuva pamusoro penzvimbo yacho huru. Uye zvakaita saizvozvo.
8  Mwari akatumidza nzvimbo yacho huru kuti Denga. Manheru akavapo nemangwanani akavapo, zuva rechipiri.
9  Mwari akabva ati: “Mvura iri pasi pematenga ngaiungane munzvimbo imwe uye nyika yakaoma ngaioneke.” Uye zvakaita saizvozvo.
10  Mwari akatumidza pasi pakaoma kuti Nyika, asi mvura yakaungana akaitumidza kuti Makungwa. Uyezve, Mwari akaona kuti zvakanga zvakanaka.
11  Mwari akabva ati: “Nyika ngaimerese uswa, zvinomera zvinobereka mbeu, miti yemichero inobereka michero maererano nemarudzi ayo, mbeu dzayo dziri mukati mayo panyika.” Uye zvakaita saizvozvo.
12  Zvino nyika yakatanga kumera uswa, zvinomera zvinobereka mbeu maererano nemarudzi azvo nemiti inobereka michero, mbeu dzayo dziri mukati mayo maererano nemarudzi ayo. Mwari akaona kuti zvakanga zvakanaka.
13  Manheru akavapo nemangwanani akavapo, zuva rechitatu.
14  Mwari akabva ati: “Zvinovheneka ngazvive munzvimbo huru yematenga kuti zviparadzanise masikati nousiku; zvichava zviratidzo uye zvicharatidza mwaka, mazuva nemakore.
15  Zvichava zvinovheneka munzvimbo huru yematenga kuti zvivhenekere nyika.” Uye zvakaita saizvozvo.
16  Mwari akatanga kuita zvinovheneka zvikuru zviviri, chinovheneka chikuru kwazvo kuti chitonge masikati nechinovheneka chiduku kuti chitonge usiku, uyewo nyeredzi.
17  Nokudaro Mwari akazviisa munzvimbo huru yematenga kuti zvivhenekere nyika,
18  uye kuti zvitonge masikati nousiku nokuparadzanisa chiedza nerima. Mwari akaona kuti zvakanga zvakanaka.
19  Manheru akavapo nemangwanani akavapo, zuva rechina.
20  Mwari akabva ati: “Mvura ngaizare nemweya mipenyu mizhinji uye zvisikwa zvinobhururuka ngazvibhururuke pamusoro penyika pakatarisana nenzvimbo huru yematenga.”
21  Mwari akatanga kusika mhuka huru dzomugungwa nemweya yose mipenyu inofamba-famba, zvikazara mumvura maererano nemarudzi azvo, nezvisikwa zvose zvine mapapiro zvinobhururuka maererano nemarudzi azvo. Mwari akaona kuti zvakanga zvakanaka.
22  Naizvozvo Mwari akazvikomborera, achiti: “Berekai, muwande, muzadze mvura iri mumakungwa, uye zvisikwa zvinobhururuka ngazviwande panyika.”
23  Manheru akavapo nemangwanani akavapo, zuva rechishanu.
24  Mwari akabva ati: “Nyika ngaibudise mweya mipenyu maererano nemarudzi ayo, zvipfuwo nezvinokambaira nemhuka dzomusango dzenyika maererano nemarudzi azvo.” Uye zvakaita saizvozvo.
25  Mwari akatanga kuita mhuka dzomusango dzenyika maererano nemarudzi adzo nezvipfuwo maererano nemarudzi azvo nezvinokambaira zvose zvenyika maererano nemarudzi azvo. Mwari akaona kuti zvakanga zvakanaka.
26  Mwari akabva ati: “Ngatiite munhu nomufananidzo wedu, akafanana nesu, uye ngavave nesimba pahove dzegungwa nepazvisikwa zvinobhururuka zvokumatenga nepazvipfuwo nenyika yose nepazvose zvinokambaira zvinofamba panyika.”
27  Mwari akatanga kusika munhu nomufananidzo wake, akamusika nomufananidzo waMwari; akavasika munhurume nomunhukadzi.
28  Uyezve, Mwari akavakomborera, Mwari akati kwavari: “Berekai muwande, muzadze nyika, muikurire, muve nesimba pahove dzegungwa nepazvisikwa zvinobhururuka zvokumatenga nepazvisikwa zvose zvipenyu zvinofamba panyika.”
29  Mwari akabva ati: “Tarirai ndakupai zvinomera zvose zvinobereka mbeu zviri panyika yose nemiti yose ine michero yemiti inobereka mbeu. Ngazvive zvokudya zvenyu.
30  Mhuka dzose dzomusango dzenyika nezvisikwa zvose zvinobhururuka zvokumatenga nezvinhu zvose zvinofamba panyika zvine upenyu mazviri semweya, ndazvipa zvinomera zvose zvakasvibirira kuti zvive zvokudya zvazvo.” Uye zvakaita saizvozvo.
31  Pashure Mwari akaona zvinhu zvose zvaakanga aita uye, tarira! zvakanga zvakanaka kwazvo. Manheru akavapo nemangwanani akavapo, zuva rechitanhatu.
2  Matenga nenyika neuto razvo rose zvakapera saizvozvo.
2  Nezuva rechinomwe Mwari akapedza basa rake raakanga aita, akatanga kuzorora pazuva rechinomwe pabasa rake rose raakanga aita.
3  Mwari akatanga kukomborera zuva rechinomwe, akariita dzvene, nokuti pazuva iroro, iye Mwari ave achizorora pabasa rake rose raakasikira chinangwa chaakariitira.
4  Iyi ndiyo nhoroondo yematenga nenyika munguva yokusikwa kwazvo, muzuva rakaitwa nyika nedenga naJehovha Mwari.
5  Zvino makwenzi omusango akanga achigere kuvapo panyika uye zvinomera zvomusango zvakanga zvichigere kumera, nokuti Jehovha Mwari akanga asati anayisa mvura panyika uye pakanga pasina munhu wokuti arime nyika.
6  Asi mhute yaikwira ichibva panyika uye yaidiridza nyika yose.
7  Jehovha Mwari akatanga kuumba munhu neguruva revhu akafuridzira mumhino dzake mhepo yokufema youpenyu, munhu akava mweya mupenyu.
8  Uyezve, Jehovha Mwari akagadzira munda muEdheni, nechokumabvazuva, akaisamo munhu waakanga aumba.
9  Nokudaro Jehovha Mwari akameresa miti yose inoyevedza panyika, yakanakira kudya uyewo muti woupenyu uri pakati pomunda nomuti wokuziva zvakanaka nezvakaipa.
10  Zvino paiva norwizi rwaibuda muEdheni kuti rudiridze munda, rukaparadzana ipapo rukava nzizi ina.
11  Rwokutanga runonzi Pishoni; ndirwo runopoterera nyika yose yeHavhira, uko kune ndarama.
12  Ndarama yenyika iyoyo yakanaka. Ikokowo kune dheriyumu nedombo reonikisi.
13  Rwizi rwechipiri runonzi Gihoni; ndirwo runopoterera nyika yose yeKushi.
14  Rwizi rwechitatu runonzi Hidhekeri; ndirwo runoenda kumabvazuva kweAsiriya. Rwizi rwechina runonzi Yufratesi.
15  Jehovha Mwari akabva atora munhu, akamugarisa mumunda weEdheni kuti aurime nokuutarisira.
16  Jehovha Mwari akarayirawo munhu kuti: “Ungadya miti yose yomunda kusvikira waguta.
17  Asi usadya muti wokuziva zvakanaka nezvakaipa, nokuti nezuva raunoudya chokwadi uchafa.”
18  Jehovha Mwari akati: “Hazvina kunaka kuti munhu arambe ari oga. Ndichamuitira mubatsiri, kuti ave mukwanisi wake.”
19  Zvino Jehovha Mwari akanga achiumba mhuka dzose dzomusango nezvisikwa zvose zvinobhururuka zvokumatenga nevhu, uye akatanga kuzviunza kumunhu kuti aone kuti aizotumidza chimwe nechimwe kuti chii; uye chero zita raipiwa mweya mupenyu nomunhu, ndiro rakava zita rawo.
20  Naizvozvo munhu akanga achipa zvipfuwo zvose nezvisikwa zvinobhururuka zvokumatenga nemhuka dzose dzomusango mazita, asi munhu akanga asina mubatsiri kuti ave mukwanisi wake.
21  Nokudaro Jehovha Mwari akaita kuti munhu abatwe nehope huru, uye paakanga akarara, akatora mbabvu yake imwe chete akabva aita kuti nyama ivhare panzvimbo payo.
22  Jehovha Mwari akatanga kuumba mukadzi nembabvu yaakanga atora pamunhu, akamuunza kumunhu.
23  Munhu akabva ati:“Zvino iri ipfupa remapfupa anguNenyama yenyama yangu.Uyu achanzi Mukadzi,Nokuti uyu akatorwa pamurume.”
24  Ndokusaka murume achasiya baba vake naamai vake uye achanamatira mudzimai wake uye vachava nyama imwe.
25  Vaviri vacho vakaramba vasina kupfeka, munhu nomudzimai wake, asi havana kunyara.
3  Zvino nyoka ndiyo yakanga yakachenjera kupfuura mhuka dzose dzomusango dzakanga dzaitwa naJehovha Mwari. Naizvozvo yakati kumukadzi: “Ichokwadi here kuti Mwari akati hamufaniri kudya miti yose yomumunda?”
2  Mukadzi akati kunyoka: “Tingadya hedu michero yemiti yomumunda.
3  Asi kana kuri kudya muchero womuti uri pakati pomunda, Mwari akati, ‘Musaudya, kana kuubata kuti murege kufa.’”
4  Nyoka ikati kumukadzi: “Chokwadi hamungafi.
5  Nokuti Mwari anoziva kuti zuva ramuchaudya, maziso enyu achasvinudzwa uye muchava vakafanana naMwari, muchiziva zvakanaka nezvakaipa.”
6  Naizvozvo mukadzi akaona kuti muti wacho wakanga wakanakira kudya uye kuti wakanga uri chimwe chinhu chinoyevedza, chokwadi, muti wacho waifadza kutarira. Naizvozvo akatanga kutora michero yawo achidya. Akazopawo murume wake paakanga ava naye, akatanga kuudya.
7  Maziso avo vari vaviri akabva asvinudzwa, vakatanga kuziva kuti vakanga vasina kupfeka. Nokudaro vakasonanidza mashizha omuonde, vakazvigadzirira zvinofukidza chiuno.
8  Gare gare vakanzwa inzwi raJehovha Mwari achifamba mumunda panguva yakunenge kwava kufefetera mukati mezuva, munhu nomudzimai wake vakanovanda Jehovha Mwari pakati pemiti yomumunda.
9  Jehovha Mwari akaramba achishevedza munhu achiti kwaari: “Uri kupiko?”
10  Akazoti: “Ndanzwa inzwi renyu mumunda, asi ndatya nokuti ndanga ndisina kupfeka saka ndavanda.”
11  Iye akati: “Ndiani akuudza kuti wanga usina kupfeka? Wadya here muti wandakakurayira kuti usadya?”
12  Munhu akati: “Mukadzi wamakandipa kuti ave neni, andipa muchero womuti wacho ndikadya.”
13  Naizvozvo Jehovha Mwari akati kumukadzi: “Chii ichi chawaita?” Mukadzi akabva apindura kuti: “Nyoka—yandinyengera saka ndadya.”
14  Jehovha Mwari akatanga kuti kunyoka: “Nokuti waita izvi, ndiwe watukwa pazvipfuwo zvose nepamhuka dzose dzomusango. Uchafamba nedumbu rako uye uchadya guruva mazuva ose oupenyu hwako.
15  Ndichaisa ruvengo pakati pako nomukadzi nepakati pevana vako nomwana wake. Iye achakupwanya musoro uye iwe uchamupwanya chitsitsinho.”
16  Kumukadzi akati: “Ndichawedzera kwazvo kurwadziwa kwako nepamuviri; uchasununguka vana uchirwadziwa, uchapanga murume wako, uye achakutonga.”
17  Kuna Adhamu akati: “Nokuti wateerera inzwi romudzimai wako, ukadya muti wandakakurayira nezvawo ndichiti, ‘Usaudya,’ nyika yatukwa nemhosva yako. Uchadya zvibereko zvayo uchirwadziwa mazuva ose oupenyu hwako.
18  Ichakumerera minzwa norukato, uye uchadya zvinomera zvomusango.
19  Uchadya zvokudya zveziya rechiso chako kusvikira wadzokera kuvhu, nokuti wakatorwa kwariri. Zvauri guruva uchadzokera kuguruva.”
20  Pashure peizvi Adhamu akatumidza mudzimai wake kuti Evha, nokuti aizova amai vevanhu vose vapenyu.
21  Jehovha Mwari akatanga kugadzirira Adhamu nomudzimai wake nguo refu dzematehwe, akavapfekedza.
22  Jehovha Mwari akabva ati: “Tarira munhu ava somumwe wedu pakuziva zvakanaka nezvakaipa, zvino kuti arege kutambanudza ruoko rwake, akatorawo michero pamuti woupenyu, akadya, akararama nokusingagumi,—”
23  Naizvozvo Jehovha Mwari akamubudisa mumunda weEdheni kuti arime ivhu raakanga atorwa kwariri.
24  Naizvozvo akadzingira munhu kunze, akaisa makerubhi kumabvazuva kwomunda weEdheni nebakatwa raibvira moto richitenderera nguva dzose kurinda nzira yaienda kumuti woupenyu.
33  Kwapera nguva yakati, Jakobho akatarira, akaona Isau achiuya aine varume mazana mana. Naizvozvo akakamurira vana kuna Reya naRakeri nevashandikadzi vaviri,
2  akaisa vashandikadzi vacho nevana vavo pamberi, Reya nevana vake vachivatevera, Rakeri naJosefa vari shure kwavo.
3  Iye akaenda mberi kwavo akakotama kanomwe kusvikira asvika pedyo nomukoma wake.
4  Isau akamhanya kuti asangane naye, akamumbundira, akawira pamutsipa wake, akamutsvoda, vakasvimha misodzi.
5  Akabva atarira akaona vakadzi nevana akati: “Ava vauinavo ndivanaani?” iye akati: “Vana avo Mwari akanzwira nyasha mushandi wenyu navo.”
6  Vashandikadzi vacho vakabva vauya mberi, ivo nevana vavo, vakakotama;
7  Reya akauyawo mberi, nevana vake, vakakotama, Josefa akazouyawo mberi, naRakeri, vakakotama.
8  Zvino akati: “Unorevei neboka rose iri revafambi vandasangana navo?” Iye akati: “Kuti ndinzwirwe nyasha nashe wangu.”
9  Isau akati: “Ndine zvizhinji kwazvo, munun’una wangu. Zvako ngazvirambe zviri zvako.”
10  Asi Jakobho akati: “Aiwa, ndapota. Kana mandinzwira nyasha, ibvai matora chipo changu paruoko rwangu, nokuti maererano nechinangwa chechipo chacho ndaona chiso chenyu sokunge ndiri kuona chiso chaMwari pakuti mandigamuchira nomufaro.
11  Ndapota, torai chipo chinoratidza kuonga kwangu chamaunzirwa, nokuti Mwari akandinzwira nyasha uye nokuti ndine zvinhu zvose.” Akaramba achimumanikidza, zvokuti akachitora.
12  Gare gare akati: “Ngatibvei pano tiende, rega ndikutungamirire.”
13  Asi akati kwaari: “Ishe wangu anoziva kuti vana havana simba uye ndine makwai nemombe zviri kuyamwisa zvandiri kutarisira, vakazvimhanyisa kwezuva rimwe, boka rose rezvipfuwo richabva rafa.
14  Ndapota, ishe wangu ngaaende mberi kwomushandi wake, asi regai ini ndipfuurire norwendo zvishoma nezvishoma maererano nokufamba kwezvipfuwo zviri pamberi pangu uye maererano nokufamba kwevana kusvikira ndasvika kunashe wangu kuSeiri.”
15  Isau akabva ati: “Ndapota, rega ndikupe vamwe vanhu vandinavo.” Iye akati: “Muchaitirei izvi? Ishe wangu ngaandinzwire nyasha.”
16  Naizvozvo pazuva iroro Isau akatendeuka akadzokera kuSeiri.
17  Jakobho akabva ipapo akaenda kuSukoti, akazvivakira imba, akaitira boka rake rezvipfuwo matumba. Ndokusaka akatumidza nzvimbo yacho kuti Sukoti.
18  Kwapera nguva yakati, Jakobho akasvika akachengeteka uye zvakanaka kuguta reShekemu, riri munyika yeKenani, paakanga achibva kuPadhani-aramu; uye akadzika musasa pakatarisana neguta racho.
19  Akabva awana chikamu chenyika maakadzika tende rake paruoko rwevanakomana vaHamori baba vaShekemu, nokuda kwezana remari.
20  Akazomisa atari ipapo, akaitumidza kuti Mwari, iye Mwari waIsraeri.
12  Zvino Jehovha akati kuna Abramu: “Buda munyika yako ubve kuhama dzako nomuimba yababa vako, uende kunyika yandichakuratidza;
2  ndichaita rudzi rukuru runobva mauri, ndichakukomborera, ndichaita kuti zita rako rive guru; uye uchava chikomborero.
3  Ndichakomborera vaya vanokukomborera, ndichatuka anokutuka, uye mhuri dzose dzepanyika dzichazvikomborera nokwauri.”
4  Abramu akaenda sezvaakanga ataurirwa naJehovha, uye Roti akaenda naye. Zvino Abramu akanga ava nemakore makumi manomwe nemashanu paakabuda muHarani.
5  Naizvozvo Abramu akatora Sarai mudzimai wake naRoti mwana womukoma wake nezvinhu zvose zvavakanga vaunganidza nemweya yavakanga vawana muHarani, vakabuda kuti vaende kunyika yeKenani. Vakazosvika kunyika yeKenani.
6  Zvino Abramu akapfuura nomunyika yacho kusvikira kunzvimbo yeShekemu, pedyo nemiti mikuru yeMore; uye panguva iyoyo muKenani aiva munyika yacho.
7  Zvino Jehovha akazviratidza kuna Abramu akati: “Ndichapa mwana wako nyika iyi.” Pashure paizvozvo akavakira Jehovha atari ipapo, uyo akanga azviratidza kwaari.
8  Gare gare akabva ipapo akaenda kunzvimbo ine makomo kumabvazuva kweBheteri, akadzika tende rake, Bheteri riri kumavirira uye Ai riri kumabvazuva. Akabva avakira Jehovha atari ipapo, akatanga kudana zita raJehovha.
9  Pashure Abramu akaputsa musasa, akabva aramba achingotamisa-tamisa musasa akananga kuNegebhu.
10  Zvino nzara yakavapo panyika yacho, Abramu akaenda kuIjipiti kuti anogara ikoko ari mutorwa, nokuti nzara yakanga iri huru panyika yacho.
11  Paakanga ava pedyo nokupinda muIjipiti, akabva ati kuna Sarai mudzimai wake: “Ndapota, zvino! Ndinoziva kuti uri mukadzi ane chitarisiko chakanaka.
12  Naizvozvo zvichaitika chete kuti vaIjipiti vachakuona uye vachati, ‘Uyu ndiye mudzimai wake.’ Chokwadi vachandiuraya, asi iwe vachakuchengetedza uri mupenyu.
13  Ndapota iti uri hanzvadzi yangu, kuti ndiitirwe zvakanaka nokuda kwako, uye chokwadi mweya wangu uchararama nokuda kwako.”
14  Naizvozvo Abramu achangopinda muIjipiti, vaIjipiti vakaona mukadzi wacho, kuti akanga akanaka kwazvo.
15  Machinda aFarao akamuonawo akatanga kumurumbidza kuna Farao, zvokuti mukadzi wacho akaendeswa kumba kwaFarao.
16  Iye akaitira Abramu zvakanaka nokuda kwake, uye akava nemakwai nemombe nembongoro nevashandirume nevashandikadzi nembongoro hadzi nengamera.
17  Jehovha akabva atambudza Farao neimba yake nematambudziko makuru nokuda kwaSarai, mudzimai waAbramu.
18  Naizvozvo Farao akashevedza Abramu akati: “Chii ichi chawandiitira? Nei usina kundiudza kuti mudzimai wako?
19  Nei wakati, ‘Ihanzvadzi yangu,’ zvokuti ndange ndava kutoda kumutora kuti ave mudzimai wangu? Zvino hoyu mudzimai wako. Mutore uende!”
20  Farao akarayira varume nezvake, vakamuperekedza nomudzimai wake nezvose zvaakanga anazvo.
