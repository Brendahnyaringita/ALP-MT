10  Zvirevo zvaSoromoni. Mwanakomana akachenjera ndiye anoita kuti baba vafare, asi mwanakomana benzi anoshungurudza amai vake.
2  Pfuma yomunhu akaipa haizobatsiri, asi kururama ndiko kuchanunura parufu.
3  Jehovha haazoiti kuti mweya womunhu akarurama unzwe nzara, asi achasundira kure kupanga kwevakaipa.
4  Munhu anoshanda akarembedza maoko achava murombo, asi ruoko rwomunhu anoshingaira ruchamupfumisa.
5  Mwanakomana ane njere anounganidza muzhizha; mwanakomana anoita zvinonyadzisa anenge akafa nehope munguva yokukohwa.
6  Zvikomborero ndezvomusoro womunhu akarurama, asi miromo yevakaipa inovanza chisimba.
7  Kuyeukwa kwomunhu akarurama kunounza chikomborero, asi mazita evakaipa achaora.
8  Munhu ane mwoyo wakachenjera achagamuchira mirayiro, asi anotaura zvoupenzi nemiromo yake achatsikwa-tsikwa.
9  Munhu anofamba akavimbika achafamba akachengeteka, asi uya anoita kuti nzira dzake dzive dzisina kururama achazvizivisa.
10  Anochonya neziso rake achakonzera kurwadziwa, uye anotaura zvoupenzi nemiromo yake achatsikwa-tsikwa.
11  Muromo womunhu akarurama itsime roupenyu; asi miromo yevakaipa inovanza chisimba.
12  Ruvengo ndirwo runomutsa kukakavara, asi rudo runofukidza kudarika kwose.
13  Uchenjeri hunowanikwa pamiromo yomunhu anonzwisisa, asi shamhu ndeyomusana womunhu ane mwoyo usina njere.
14  Vakachenjera ndivo vanochengeta zivo, asi muromo webenzi uri pedyo nokuparadzwa.
15  Zvinhu zvinokosha zvomupfumi itaundi rake rakasimba. Kuparadzwa kwevakaderera ndihwo urombo hwavo.
16  Basa romunhu akarurama rinoguma noupenyu; zvibereko zvomunhu akaipa zvinoguma nechivi.
17  Munhu anoomerera pakurangwa inzira inoenda kuupenyu, asi uya anoramba kutsiurwa anoita kuti pave nokudzungaira.
18  Kumunhu anovanza ruvengo kune miromo yenhema, uye anounza mashoko akaipa ibenzi.
19  Pamashoko mazhinji hapashayikwi kudarika, asi munhu anodzora miromo yake anoita nokungwara.
20  Rurimi rwomunhu akarurama isirivha yakanaka kwazvo; mwoyo womunhu akaipa haumbokoshi.
21  Miromo yomunhu akarurama inoramba ichifudza vazhinji, asi mapenzi anoramba achifa nokuti ane mwoyo isina njere.
22  Chikomborero chaJehovha—ndicho chinopfumisa, uye haawedzeri kurwadziwa pamwe chete nacho.
23  Kubenzi kusazvibata kwakaita somutambo, asi uchenjeri ndehwomunhu ane ungwaru.
24  Chinhu chinotyisa munhu akaipa—ndicho chichauya kwaari; asi vakarurama vachapiwa zvavanoda.
25  Sezvinoitika panopfuura dutu, munhu akaipa haazovipozve; asi munhu akarurama inheyo nokusingagumi.
26  Sezvinoita vhiniga pamazino uye sezvinoita utsi mumaziso, ndizvo zvakaita simbe kune vaya vanoituma.
27  Kutya Jehovha kuchawedzera mazuva, asi makore evakaipa achatapudzwa.
28  Vakarurama vanomirira vachifara, asi tariro yevakaipa ichaparara.
29  Nzira yaJehovha inhare kumunhu asina chaanopomerwa, asi kuparadzwa ndokwevanoita zvinhu zvinokuvadza.
30  Munhu akarurama haazozununguswi nokusingagumi; asi vakaipa havazorambi vachigara panyika.
31  Muromo womunhu akarurama—unobereka chibereko chouchenjeri, asi rurimi rwakatsauka ruchagurwa.
32  Miromo yomunhu akarurama—inoziva zvinofarirwa, asi miromo yevakaipa yakatsauka.
4  Haiwa imi vanakomana vangu, inzwai kuranga kwababa uye teererai, kuti muwane kunzwisisa.
2  Nokuti ndichakupai murayiridzo wakanaka. Musasiya mutemo wangu.
3  Nokuti ini ndakava mwanakomana chaiye kuna baba vangu, mwana muduku uye mwana mumwe oga pamberi paamai vangu.
4  Baba vaindirayiridza uye vaiti kwandiri: “Mwoyo wako ngaubate zvakasimba mashoko angu. Chengeta mirayiro yangu urambe uchirarama.
5  Wana uchenjeri, wana kunzwisisa. Usakanganwa, usatsauka pamashoko omuromo wangu.
6  Usahusiya, uye ihwo huchakuchengeta. Hude, uye ihwo huchakuchengetedza.
7  Uchenjeri ndihwo chinhu chikuru pane zvose. Wana uchenjeri; uye pamwe chete nezvose zvaunowana, wana kunzwisisa.
8  Hukoshese kwazvo, uye huchakukwidziridza. Huchakukudza nokuti unohumbundira.
9  Huchapa musoro wako chishongo chakanaka chakaita sehata; huchaisa korona yorunako pauri.”
10  Inzwa, mwanakomana wangu, ugamuchire mashoko angu. Ipapo makore oupenyu hwako achava mazhinji.
11  Ndichakurayiridzawo munzira youchenjeri; ndichakufambisa mumakwara okururama.
12  Paunofamba, nhanho dzako hadzizopinganidzwi; uye kana ukamhanya, hauzogumburwi.
13  Batisisa kurangwa; usakuregedza. Kuchengetedze, nokuti ndihwo upenyu hwako.
14  Usapinda mugwara revakaipa, uye usafamba uchinanga munzira yevanhu vakashata.
15  Inzvenge, usapfuura pedyo nayo; tsauka pairi, upfuure hako.
16  Nokuti ivo havarari kana vasina kuita zvakaipa, hope dzavo dzinobvutwa kana vasina kugumbura mumwe munhu.
17  Nokuti vakadya zvokudya zvouipi, uye vanonwa waini yemabasa echisimba.
18  Asi gwara revakarurama rakaita sechiedza chinopenya chinoramba chichiwedzera kupenya kusvikira ava masikati chaiwo.
19  Nzira yevakaipa yakaita serima; havazivi chinoramba chichivagumbura.
20  Mwanakomana wangu, teerera mashoko angu. Rerekera nzeve yako kumashoko angu.
21  Ngazvirege kubva pamaziso ako. Zvichengete zviri mumwoyo mako.
22  Nokuti izvo upenyu kune vaya vanozviwana uye utano kunyama yavo yose.
23  Pazvinhu zvose zvinofanira kuchengetedzwa, chengetedza mwoyo wako, nokuti mauri ndimo mune matsime oupenyu.
24  Bvisa kwauri kutaura kusina kururama; uye isa kunyengera kwemiromo kure newe.
25  Maziso ako ngaatarire mberi, chokwadi, iwo maziso ako anopenya ngaatarire mberi kwako.
26  Enzanisa nzira yetsoka yako, uye nzira dzako dzose ngadzisimbiswe kwazvo.
27  Usatsaukira kurudyi kana kuruboshwe. Bvisa tsoka yako pane zvakaipa.
26  Kukudzwa hakuna kukodzera benzi, sezvakaita chando muzhizha uye mvura munguva yokukohwa.
2  Shiri zvaiine chikonzero chokutiza uye nyenganyenga zvaiine chikonzero chokubhururuka, saizvozvowo kutukwa hakuuyi pasina chikonzero chaicho.
3  Tyava ndeyebhiza, matomu ndeembongoro, uye shamhu ndeyemisana yemapenzi.
4  Usapindura benzi noupenzi hwaro, kuti urege kufanana naro.
5  Pindura benzi noupenzi hwaro, kuti risazviona serakachenjera.
6  Munhu anotuma benzi nenyaya akaita somunhu ari kugura tsoka dzake, uye somunhu ari kunwa chisimba.
7  Makumbo omunhu akaremara akambochera mvura here? Saka ndizvo zvinoita chirevo mumiromo yemapenzi.
8  Munhu anokudza benzi akafanana nomunhu anovharira dombo mumurwi wematombo.
9  Zvakaita utumbambeva hunowanikwa muruoko rwechidhakwa, ndizvo zvakaita chirevo mumiromo yemapenzi.
10  Munhu anobhadhara benzi kana kuti anobhadhara munhu anenge achingopfuura hake kuti amushandise akaita somunhu anopfura nouta achingobaya zvinhu zvose.
11  Benzi rinodzokorora upenzi hwaro, sezvinoita imbwa inodzokera kumarutsi ayo.
12  Waona munhu anozviti akachenjera here? Benzi rinotova netariro kupfuura iye.
13  Simbe inoti: “Munzira mune mwana weshumba, munzvimbo dzinoungana vanhu mune shumba.”
14  Suo rinoramba richitenderera pahinji yaro, uye simbe inoramba ichitenderera pamubhedha wayo.
15  Simbe inovanza ruoko rwayo mundiro; haisisina simba rokurudzosa kumuromo wayo.
16  Simbe inozviti yakachenjera kupfuura vanomwe vanopindura nokuchenjera.
17  Munhu anenge achipfuurawo zvake oshatirwa nokuda kwokupopotedzana kusinei naye akafanana nomunhu anobata nzeve dzembwa.
18  Sezvinoita munhu anopenga anokanda zvombo zvinoita zvokukandwa zvinobvira moto, miseve norufu,
19  ndizvo zvinoita munhu anonyengedza wokwake ozoti: “Handiti ndanga ndichingotamba hangu here?”
20  Kana pasina huni, moto unodzima, uye kana pasina munhu anochera vamwe, kukakavara kunopera.
21  Sezvinoita marasha kumazimbe uye sezvinoita huni kumoto, ndizvo zvinoita munhu anokakavara anokonzera kupopotedzana.
22  Mashoko omunhu anochera vamwe akaita sezvinhu zvinomedzwa nokukara, zvinopinda mukatikati medumbu.
23  Miromo inopisa pamwe chete nomwoyo wakaipa zvakaita sesirivha inopenya yakanamirwa pachimedu chomudziyo wevhu.
24  Munhu anovenga anoita kuti asazivikanwa achishandisa miromo yake, asi anoisa unyengeri mukati make.
25  Kunyange achiita kuti inzwi rake rive nenyasha, usamutenda, nokuti mumwoyo make mune zvinhu zvinomwe zvinosemesa.
26  Ruvengo runofukidzwa nounyengeri. Uipi hwake huchafumurwa muungano.
27  Munhu anochera gomba achawira mariri, uye anokungurutsa dombo—iro richamudzokera.
28  Rurimi rwenhema runovenga munhu anodzvinyirirwa narwo, uye muromo unotaura zvokubata kumeso unoparadza.
11  Chikero chinonyengedza chinhu chinosemesa Jehovha, asi chiyero chedombo chakakwana chinomufadza.
2  Kuzvikudza kwavapo here? Ruzvidzo ruchabva rwavapowo; asi vane mwero ndivo vane uchenjeri.
3  Kutendeka kwevakarurama ndiko kunovatungamirira, asi kusarurama kwevaya vanonyengera kuchavapamba.
4  Zvinhu zvinokosha hazvizobatsiri pazuva rokushatirwa kukuru, asi kururama kuchanunura parufu.
5  Kuvimbika kwomunhu asina chaanopomerwa ndiko kucharuramisa nzira yake, asi munhu akaipa achafira muzvakaipa zvake.
6  Kururama kwevakarurama ndiko kuchavanunura, asi vaya vanonyengera vachabatwa nokupanga kwavo.
7  Munhu akaipa paanofa, tariro yake inoparara; kunyange tariro yakavakirwa pakuva nesimba inoparara.
8  Munhu akarurama ndiye anonunurwa pakutambudzika, asi munhu akaipa anopinda panzvimbo pake.
9  Munhu akatsauka anoparadza wokwake nomuromo wake, asi vakarurama vanonunurwa nezivo.
10  Taundi rinofara kwazvo nokuda kwokunaka kwevakarurama, asi vakaipa pavanoparara panova nokushevedzera kwokufara.
11  Taundi rinokwidziridzwa nokuda kwechikomborero chevakarurama, asi rinoputswa nokuda kwemiromo yevakaipa.
12  Munhu ane mwoyo usina njere anozvidza wokwake, asi munhu ane ungwaru kwazvo ndiye anoramba akanyarara.
13  Munhu anofamba-famba achichera vamwe anobudisa zvakavanzika, asi akatendeka anofukidza nyaya.
14  Kutungamirira kwounyanzvi pakunenge kusipo, vanhu vanowa; asi kuponeswa kunovapo kana paine vanopa mazano vazhinji.
15  Anozviita chokumbofanobata kumunhu waasingazivi achachema nazvo, asi anovenga kubatana maoko kuti aite chibvumirano anoramba asinganetseki.
16  Mukadzi akanaka ndiye anokudzwa; asi vadzvinyiriri, vanowana pfuma.
17  Munhu ane mutsa worudo anoitira mweya wake zvakanaka, asi munhu ane utsinye anounzira muviri wake dambudziko.
18  Munhu akaipa anowana mubayiro wenhema, asi anodyara kururama anowana mubayiro wechokwadi.
19  Anomira akasimba nokuda kwokururama achawana upenyu, asi anodzingirira zvakaipa achazviunzira rufu.
20  Vaya vane mwoyo isina kururama vanosemesa Jehovha, asi vasina chavanopomerwa munzira dzavo vanomufadza.
21  Kunyange vangabatana maoko, munhu akaipa haazoregi kurangwa; asi vana vevakarurama vachapukunyuka.
22  Mukadzi akanaka asi asina kuchenjera, akaita serin’i yepamhino yakagadzirwa nendarama iri pamhino yenguruve.
23  Vakarurama vanoda zvakanaka chete; tariro yevakaipa inoguma nokushatirwa kukuru.
24  Kune munhu anoparadzira asi iye achiwedzerwa; uyewo uya anorega kuita zvakarurama, asi zvinongoguma nokushayiwa.
25  Mweya une rupo uchakodzwa, uye anodiridza vamwe kwazvo achadiridzwawo kwazvo.
26  Munhu anonyima zviyo—achatukwa nevanhu, asi musoro weanorega zvichitengwa uchakomborerwa.
27  Anotsvaka zvakanaka acharamba achitsvaka kufarirwa; asi anotsvaka kuita zvakaipa, zvichauya paari iye.
28  Munhu anovimba nepfuma yake—iye achawa; asi vakarurama vachabudirira sezvinoita mashizha manyoro.
29  Munhu anounzira imba yake dambudziko, achagara nhaka yemhepo zvayo; uye benzi richava mushandi womunhu ane mwoyo wakachenjera.
30  Zvibereko zvomunhu akarurama muti woupenyu, uye anowana mweya akachenjera.
31  Tarira! Munhu akarurama—achapiwa mubayiro panyika. Zvino zvakadini nomunhu akaipa nomutadzi!
8  Uchenjeri hahurambi huchishevedzera here, uye ungwaru hahurambi huchishevedzera here?
2  Hwakamira pamusoro penzvimbo dzakakwirira, pedyo nenzira, pamharadzano dzemigwagwa.
3  Hunoramba huchishevedzera kwazvo huri padivi pemagedhi, pasuo retaundi, uye panopindwa napo huchiti:
4  “Ndiri kushevedzera kwamuri, haiwa imi varume, uye inzwi rangu rinoshevedza vanakomana vevanhu.
5  Haiwa imi vasina zivo, nzwisisai kuva nenjere; nemi mapenzi, nzwisisai mwoyo wakangwara.
6  Teererai, nokuti ndiri kutaura pamusoro pezvinhu zvikuru, uye ndinoshama miromo yangu kuti nditaure nezvokururama.
7  Nokuti muromo wangu unotaura chokwadi nenzwi riri pasi pasi; uye uipi chinhu chinosemwa nemiromo yangu.
8  Mashoko ose omuromo wangu akarurama. Pakati pawo hapana chinhu chakamonyana kana chisina kururama.
9  Ose zvawo akarurama kumunhu ane ungwaru, uye akarurama kune vaya vanowana zivo.
10  Gamuchirai kuranga kwangu kwete sirivha, uye zivo panzvimbo pendarama yakanaka kwazvo.
11  Nokuti uchenjeri huri nani kupinda matombo ekorari, uye zvimwe zvose zvinofadza hazvingaenzaniswi nahwo.
12  “Ini uchenjeri, ndakagara nenjere uye ndinowana zivo pamusoro pemano okufunga.
13  Kutya Jehovha kunoreva kuvenga zvakaipa. Ndinovenga kuzvikwidziridza nokudada nenzira yakaipa nomuromo unotaura zvakatsauka.
14  Ndine zano nouchenjeri hunobatsira. Ini—kunzwisisa; ndine simba.
15  Madzimambo anoramba achitonga achishandisa ini, uye machinda anoramba achitema zvakarurama.
16  Machinda anoramba achitonga semachinda achishandisa ini, uye vanokudzwa vose vanotonga nokururama.
17  Ini ndinoda vaya vanondida, uye vaya vanonditsvaka ndivo vanondiwana.
18  Ndine pfuma nokubwinya, nhaka inokosha nokururama.
19  Zvibereko zvangu zviri nani kupfuura ndarama, kutopfuura ndarama yakanatswa, uye zvibereko zvangu zvinopfuura sirivha yakanaka kwazvo.
20  Ndinofamba mugwara rokururama, pakati pemigwagwa yokururamisira,
21  kuti ndiite kuti vaya vanondida vagare nhaka pfuma yechokwadi; uye ndinoramba ndakazadza matura avo.
22  “Jehovha akandisika kuti ndivepo sokutanga kwenzira yake, wokutanga-tanga pamabasa ake ekare kare.
23  Ini ndakagadzwa kubvira kare kare, kubvira pakutanga, kubvira panguva apo nyika yakanga isati yavapo.
24  Ini ndakaitwa kuti ndivepo sokunge nemarwadzo okusununguka pakwakanga kusina mvura yakadzika, pakwakanga kusina zvitubu zvakazara nemvura.
25  Makomo asati adzikwa, zvikomo zvisati zvavapo, ini ndakaitwa kuti ndivepo sokunge nemarwadzo okusununguka,
26  iye asati aita nyika, nemasango, nemavhinga okutanga evhu renyika inobereka.
27  Paakagadzira matenga ndaivapo; paakaisa denderedzwa pamusoro pemvura yakadzika,
28  paakasimbisa makore ari kumusoro, paakaita kuti zvitubu zvemvura yakadzika zvisimbe,
29  paakaisa murau wake pagungwa kuti mvura irege kudarika murayiro wake, paakaisa murau wenheyo dzepanyika,
30  ndaiva padivi pake ndiri mhizha, uye ndakava munhu waaida kwazvo zuva nezuva, ini ndichifara pamberi pake nguva dzose,
31  ndichifarira nyika yake inobereka zvibereko, uye ndaifarira kwazvo zvinhu zvaiva nechokuita nevanakomana vevanhu.
32  “Zvino, haiwa imi vanakomana vangu, nditeererei; chokwadi vanofara vaya vanochengeta nzira dzangu.
33  Teererai kurangwa muve vakachenjera, uye musaratidza kusava nehanya.
34  Anofara munhu anonditeerera nokuramba akamuka ari pamasuo angu zuva nezuva, nokurinda ari pedyo nemagwatidziro emasuo angu.
35  Nokuti anondiwana achawana upenyu, uye achafarirwa naJehovha.
36  Asi anondishayiwa ari kuitira mweya wake chisimba; vose vaya vanondivenga kwazvo ndivo vanoda rufu.”
30  Mashoko aAguri mwanakomana waJake, iro shoko guru. Mashoko omurume akagwinya kuna Itieri, kuna Itieri naUkari.
2  Nokuti handifungi kupfuura chero munhu upi zvake, handinzwisisi sezvinoita vamwe vanhu;
3  handina kudzidza uchenjeri; uye handina zivo yoMutsvenetsvene.
4  Ndiani akambokwira kudenga akaburuka? Ndiani akambounganidza mhepo muzvanza zvemaoko ake maviri? Ndiani akamboputira mvura mujasi? Ndiani akaita kuti migumo yose yenyika isimuke? Zita rake ndiani uye zita romwanakomana wake ndiani, kana uchiziva?
5  Mashoko ose aMwari akanatswa. Iye inhoo kune vaya vanopotera kwaari.
6  Usawedzera chinhu pamashoko ake, kuti arege kukutsiura, uye kuti urege kunzi uri murevi wenhema.
7  Pane zvinhu zviviri zvandakakukumbirai. Musandinyima izvozvo ndisati ndafa.
8  Isai kusataura chokwadi neshoko renhema kure neni. Musandipa urombo kana upfumi. Regai ndidye zvokudya zvakandikwanira,
9  kuti ndirege kuguta ndikazokurambai ndichiti: “Jehovha ndianiko?” uye kuti ndirege kuva murombo ndikaba ndikamhura zita raMwari wangu.
10  Usachera mushandi kuna tenzi wake, kuti arege kukutuka, uye kuti urege kunzi une mhosva.
11  Pane chizvarwa chinotuka kunyange baba vacho uye chisingakomboreri kunyange amai vacho.
12  Pane chizvarwa chinozviti chakachena asi chisina kugezwa tsvina yacho.
13  Kune chizvarwa chine maziso ane manyawi kwazvo! uye chine maziso anopenya anozvikwidziridza.
14  Kune chizvarwa chine mazino akaita semapakatwa uye chine mapfupa eshaya akaita semapanga okuurayisa, kuti chiparadze vanotambudzika panyika nevarombo pakati pevanhu.
15  Zvikwevaropa zvine vanasikana vaviri vanoshevedzera vachiti: “Tipei! Tipei!” Kune zvinhu zvitatu zvisingaguti, zvinokwana zvina zvisingati: “Zvakwana!”
16  Sheori nechibereko chisingabereki, nyika isingaguti mvura, uye moto usingati: “Zvakwana!”
17  Ziso rinonyomba baba nerinozvidza kuteerera amai—richatodogorwa nemakunguo omumupata une rukova uye vana vegondo vacharidya.
18  Kune zvinhu zvitatu zvinondishamisa kwazvo, uye zvinokwana zvina zvandisingazivi:
19  nzira yegondo mumatenga, nzira yenyoka padombo, nzira yengarava mumwoyo megungwa uye nzira yomurume ane musikana.
20  Iyi ndiyo nzira yomukadzi anoita upombwe: anodya, opukuta muromo wake, oti: “Hapana chakaipa chandaita.”
21  Nyika yakazununguswa nezvinhu zvitatu, uye haikwanisi kutsungirira zvinhu zvina zvinoti:
22  kana muranda ava mambo, uye kana benzi rava nezvokudya zvakakwana;
23  kana mukadzi anovengwa aroorwa kuti ave mudzimai, uye kana mushandikadzi adzinga tenzikadzi wake.
24  Kune zvinhu zvina zviduku kwazvo panyika, asi zvakasikwa zviine uchenjeri, zvinoti:
25  masvosve rudzi rusina kusimba, asi anounganidza zvokudya zvawo muzhizha;
26  mbira rudzi rusina simba, asi dzinoisa imba yadzo paibwe;
27  mhashu hadzina mambo, asi dzose zvadzo dzinofamba dzakaita mapoka mapoka;
28  chipfira chinobata nemaoko acho asi chiri mumuzinda wamambo wakaisvonaka.
29  Kune zvitatu zvinofamba zvakanaka, uye zvinokwana zvina zvinofamba zvakanaka, zvinoti:
30  shumba, mhuka ine simba kwazvo pamhuka dzose uye isina wainotiza;
31  imbwa yokuvhimisa kana kuti nhongo, uye mambo weboka revarwi revanhu vake.
32  Kana wakaita noupenzi nokuzvikudza, uye kana wakafunga nezvazvo, bata muromo.
33  Nokuti kurozva mukaka ndiko kunobudisa ruomba, kudzvinya mhino ndiko kunobudisa ropa, uye kudzvinya kutsamwa ndiko kunobudisa kupopota.
16  Zvinorongwa nomwoyo ndezvomunhu wepanyika, asi mhinduro yorurimi inobva kuna Jehovha.
2  Nzira dzomunhu dzose dzakarurama mukuona kwake, asi Jehovha ndiye anoona zvakaita mafungiro ake.
3  Isa mabasa ako kuna Jehovha uye zvirongwa zvako zvichasimbiswa kwazvo.
4  Jehovha akaita zvinhu zvose nokuda kwechinangwa chake, chokwadi, kunyange munhu akaipa nokuda kwezuva rakaipa.
5  Munhu wose ane mwoyo unozvikudza anosemesa Jehovha. Maoko angabatana, asi munhu haazoregi kurangwa.
6  Kukanganisa kunoyananisirwa nomutsa worudo nechokwadi, uye munhu anobva pane zvakaipa nokuda kwokutya Jehovha.
7  Jehovha paanofarira nzira dzomunhu, anoita kuti kunyange vavengi vake vave norugare naye.
8  Zviri nani kuva nezvishoma paine kururama pane kuva nezvibereko zvizhinji pasina kururamisira.
9  Mwoyo womunhu wepanyika ungafunga nzira yake, asi Jehovha ndiye anotungamirira nhanho dzake.
10  Kutonga kwakafuridzirwa kunofanira kuva pamiromo yamambo; muromo wake haufaniri kuva usina kutendeka pakutonga.
11  Chiyereso chakarurama pamwe chete nechikero ndezvaJehovha; zvokuyeresa zvose zvematombo zvehomwe ibasa rake.
12  Kuita zvakaipa chinhu chinosemesa madzimambo, nokuti chigaro choumambo chinosimbiswa nokururama.
13  Miromo yakarurama inofadza mambo mukuru; uye iye anoda munhu anotaura zvakarurama.
14  Hasha dzamambo dzakaita senhume dzorufu, asi munhu akachenjera anodzinyaradza.
15  Muchiedza chechiso chamambo mune upenyu, uye kufarira kwaanoita kwakaita segore remvura yokupedzisira.
16  Haiwa kuwana uchenjeri kuri nani sei pane kuwana ndarama! Uye kuwana kunzwisisa kunofanira kusarudzwa pane kuwana sirivha.
17  Mugwagwa mukuru wevakarurama ndiko kubva pane zvakaipa. Munhu anochengetedza nzira yake anochengeta mweya wake.
18  Kudada kunotangira kuparara, uye kuzvikudza kunotangira kugumburwa.
19  Zviri nani kuzvininipisa pamwe chete nevanyoro pane kugovana zvakapambwa nevanozvikwidziridza.
20  Munhu anoratidza kuti ane njere panyaya achawana zvakanaka, uye munhu anovimba naJehovha anofara.
21  Munhu ane mwoyo wakachenjera achanzi anonzwisisa, uye ane miromo inotapira anowedzera kunyengetedza.
22  Njere itsime roupenyu kuvaridzi vadzo; asi kurangwa kwemapenzi upenzi.
23  Mwoyo womunhu akachenjera unoita kuti muromo wake uratidze njere, uye unowedzera kunyengetedza pamiromo yake.
24  Mashoko anofadza izinga rouchi, anotapira kumweya uye anoporesa mapfupa.
25  Kune nzira yakarurama mukuona kwomunhu, asi kuguma kwayo inzira dzorufu.
26  Mweya womunhu anoshanda nesimba unomushandira nesimba, nokuti muromo wake unomukurudzira kwazvo.
27  Murume pasina anochera zvakaipa, uye pamiromo yake panoita sokuti pane moto unopisa.
28  Munhu anonyengera anoramba achibudisa kukakavara, uye munhu anochera vamwe anoparadzanisa vaya vanoshamwaridzana.
29  Munhu anoita zvechisimba achanyengera mumwe wake, uye achaita kuti aende nenzira isina kunaka.
30  Anochonya maziso ake kuti aronge kunyengera. Achiruma miromo yake, iye anopedza kuita zvakaipa.
31  Kuchena musoro ikorona yorunako pakunowanikwa munzira yokururama.
32  Munhu anononoka kutsamwa ari nani pane murume ane simba, uye anodzora hasha dzake ari nani pane anokunda guta.
33  Mujenya unokandirwa panguo nechepamakumbo, asi zvisarudzo zvose zvaunoita zvinobva kuna Jehovha.
18  Munhu anozviparadzanisa nevamwe achazvitsvakira zvaanoda zvoudyire; acharwa nouchenjeri hwose hunobatsira.
2  Benzi harifariri kuva noungwaru, kunze kwokuti kana zviri mumwoyo maro zvikabudiswa pachena.
3  Panosvika munhu akaipa, kuzvidza kuchasvikawo; uye ruzvidzo parunovapo, kushora kunovapowo.
4  Mashoko omuromo womunhu imvura yakadzika. Tsime rouchenjeri rukova runoyerera.
5  Kusarura uchifarira munhu akaipa hakuna kunaka, kana kutsausa munhu akarurama pakutonga.
6  Miromo yebenzi inoita kuti pave nokupopotedzana, uye muromo waro unoita kuti rirohwe.
7  Muromo webenzi ndiwo unoriparadza, uye miromo yaro musungo kumweya waro.
8  Mashoko omunhu anochera vamwe akaita sezvinhu zvinomedzwa nokukara, zvinopinda mukatikati medumbu.
9  Uyewo, munhu anoita usimbe pabasa rake—ihama yeanoparadza.
10  Zita raJehovha inhare yakasimba. Munhu akarurama anomhanyira mariri odzivirirwa.
11  Zvinhu zvinokosha zvomupfumi itaundi rake rakasimba, uye anofungidzira kuti zvakaita sorusvingo runodzivirira.
12  Mwoyo womunhu unoita manyawi kuparadzwa kusati kwasvika, uye kuzvininipisa kunotangira kukudzwa.
13  Kana munhu achipindura nyaya asati ainzwa, ihwohwo upenzi kwaari uye kuzvinyadzisa.
14  Mafungiro omunhu angaita kuti ashivirire denda rake; asi mafungiro okunetseka, ndiani angaatsungirira?
15  Mwoyo womunhu anonzwisisa unowana zivo, uye nzeve dzevakachenjera dzinotsvaka kuwana zivo.
16  Chipo chomunhu chichamugadzirira nzvimbo yakakura kwazvo, uye chichamuendesa pamberi pevanhu vakuru.
17  Munhu anotanga kutongerwa mhosva yake akarurama; mumwe wake anosvika onyatsomuongorora.
18  Mujenya unonyaradza kukakavara, uye unoparadzanisa vane simba.
19  Hama inotadzirwa inopfuura taundi rakasimba; uye kune kukakavara kwakaita somuzariro weshongwe yokugara.
20  Dumbu romunhu richaguta nezvibereko zvomuromo wake; iye achagutawo nezvibereko zvemiromo yake.
21  Rufu noupenyu zviri musimba rorurimi, uye munhu anoruda achadya zvibereko zvarwo.
22  Kune awana mudzimai akanaka here? Munhu iyeye awana chinhu chakanaka, uye achafarirwa naJehovha.
23  Murombo anotaura achiteterera, asi mupfumi anopindura zvakasimba.
24  Kune shamwari dzinongoda zvokuputsana, asi kune shamwari inonamatira kupfuura mukoma.
17  Zviri nani kuva nechingwa chakaoma paine runyararo, pane kuva neimba izere nezvibayiro zvokupopotedzana.
2  Mushandi ane njere achatonga mwanakomana anoita zvinonyadzisa, uye achava nomugove wenhaka pakati pehama.
3  Hari yokunatsira ndeyesirivha uye vira nderendarama, asi Jehovha ndiye muongorori wemwoyo.
4  Munhu anoita zvakaipa anoteerera muromo unotaura zvinhu zvinokuvadza. Murevi wenhema anoteerera rurimi runokonzera nhamo.
5  Munhu anonyomba murombo anonyomba Muiti wake. Munhu anofarira njodzi yomumwe haazoregi kurangwa.
6  Korona yevakwegura vazukuru, uye kunaka kwevanakomana ndivanababa vavo.
7  Kutaura kwakarurama hakukodzeri benzi. Zvakadini nokutaura kwenhema kumunhu anokudzwa!
8  Chipo idombo rinokosha rinofarirwa nomuridzi waro. Kwose kwose kwaanoenda anobudirira.
9  Munhu anofukidza kudarika anotsvaka rudo, uye uya anoramba achitaura nezvenyaya yacho anoparadzanisa vaya vanoshamwaridzana.
10  Kutsiura kunoshanda zvakanyanya kumunhu anonzwisisa kupfuura kurova benzi kane zana.
11  Munhu akaipa anoramba achingotsvaka kupandukira, uye anotumirwa nhume ine utsinye.
12  Zviri nani kuti munhu asangane nemhuka inonzi bheya yafirwa nevana vayo pane kusangana nebenzi noupenzi hwaro.
13  Munhu anotsiva zvakanaka nokuita zvakaipa, zvakaipa hazvizobvi pamba pake.
14  Kutanga kwokukakavara kwakaita somunhu anovhurira mvura; saka ibva kupopotedzana kusati kwatanga.
15  Munhu anoti munhu akaipa akarurama uye anoti munhu akarurama akaipa—vose zvavo vanosemesa Jehovha.
16  Nei muruoko rwebenzi muine mutengo wokuwana uchenjeri, asi iye asina mwoyo une njere?
17  Shamwari yechokwadi ine rudo nguva dzose, uye ihama inoberekerwa kubatsira pakunenge kuine kutambudzika.
18  Munhu ane mwoyo usina njere anobatana maoko nomumwe achiita chibvumirano, achizviita chokumbofanobata pamberi peshamwari yake.
19  Munhu anoda kudarika anoda kukakavara. Munhu anoita kuti pasuo rake pave pakakwirira anotsvaka kuputsika.
20  Munhu ane mwoyo usina kururama haazowani zvakanaka, uye munhu anonyengera norurimi rwake achawira mudambudziko.
21  Munhu anobereka mwana benzi—achashungurudzwa; uye baba vomwana benzi havafari.
22  Mwoyo unofara unorapa, asi kushushikana kunoomesa mapfupa.
23  Munhu akaipa achatora pfumbamuromo pachipfuva kuti atsaudzire makwara okururamisira.
24  Uchenjeri huri pamberi pomunhu anonzwisisa, asi maziso ebenzi ari kumugumo kwenyika.
25  Mwanakomana benzi anotsamwisa baba vake, uye anorwadzisa iye akamubereka.
26  Uyezve, kuripisa munhu akarurama hakuna kunaka. Kurova vanokudzwa kunopesana nezvakarurama.
27  Munhu anorega kutaura mashoko ake ane zivo, uye munhu ane ungwaru akadzikama.
28  Kunyange benzi, parinenge rakanyarara, richanzi rakachenjera; munhu anovhara miromo yake, achanzi anonzwisisa.
9  Uchenjeri hwechokwadi hwakavaka imba yahwo; hwakaveza mbiru dzahwo nomwe.
2  Hwakaronga kuuraya mhuka dzahwo; hwakavhenganisa waini yahwo; kupfuura izvozvo, hwakagadzira tafura yahwo yezvokudya.
3  Hwakatuma vashandikadzi vahwo, kuti hushevedzere huri pamusoro penzvimbo dzakakwirira dzetaundi huchiti:
4  “Munhu wose asina zivo, ngaatsaukire pano.” Kumunhu wose ane mwoyo usina njere—ihwo hwakati kwaari:
5  “Uya, idya zvokudya zvangu uye unwewo waini yandavhenganisa.
6  Siyana nevasina zivo urambe uchirarama, ufambe zvakarurama munzira yokunzwisisa.”
7  Munhu anoruramisa museki anozviunzira ruzvidzo, uye uya anotsiura munhu akaipa—anozviunzira urema.
8  Usatsiura museki, kuti arege kukuvenga. Tsiura munhu akachenjera uye iye achakuda.
9  Rayiridza munhu akachenjera uye iye achawedzera kuchenjera. Ipa munhu akarurama zivo uye iye achawedzera kudzidza.
10  Kutya Jehovha ndiko kutanga kwouchenjeri, uye kuziva Mutsvenetsvene ndiko kunzwisisa.
11  Nokuti ini ndichaita kuti mazuva ako ave mazhinji, uye iwe uchawedzerwa makore oupenyu.
12  Kana ukava munhu akachenjera, unova nouchenjeri iwe pachako; uye kana ukava museki, iwe woga ndiwe uchazvionera.
13  Mukadzi benzi haana kugadzikana. Iye haambofungi uye haana kana chaanoziva.
14  Anogara pasuo reimba yake, pachigaro, munzvimbo dzakakwirira dzetaundi,
15  kuti ashevedzere kune vaya vanopfuura nenzira, vaya vanoenda vakananga mberi vari pamakwara avo, achiti:
16  “Munhu wose asina zivo ngaatsaukire pano.” Kumunhu wose ane mwoyo usina njere—iye anotiwo kwaari:
17  “Mvura yokuba inotapira, uye zvokudya zvinodyiwa pakavanda—zvinonaka.”
18  Asi haazivi kuti vaya vasina simba vari murufu varipo, kuti vaya vanoshevedzwa naye vari munzvimbo dzakadzikira dzeSheori.
28  Munhu akaipa anotiza pasina anomudzingirira, asi vakarurama vakaita somwana weshumba ane chivimbo.
2  Nemhaka yokudarika kwenyika machinda ayo anotevedzana anova mazhinji, asi kana paine munhu anonzwisisa ane zivo yezvakarurama, muchinda wacho achagara kwenguva refu.
3  Murume murombo anobiridzira vakaderera akafanana nemvura inokukura zvokuti hapavi nezvokudya.
4  Vaya vanosiya mutemo vanorumbidza munhu akaipa, asi vaya vanochengeta mutemo vanokakavadzana navo.
5  Varume vanoda zvakaipa havagoni kunzwisisa kutonga, asi vaya vanotsvaka Jehovha vanogona kunzwisisa zvinhu zvose.
6  Murombo anofamba mukururama kwake ari nani kupfuura munhu asina kururama munzira dzake, kunyange zvake akapfuma.
7  Mwanakomana anonzwisisa anochengeta mutemo, asi anoshamwaridzana nevanokara anonyadzisa baba vake.
8  Munhu anowedzera zvinhu zvake zvinokosha nomubereko nechimbadzo anongozviunganidzira munhu anonzwira nyasha vakaderera.
9  Munhu anoita kuti nzeve yake irege kunzwa mutemo—kunyange munyengetero wake chinhu chinosemesa.
10  Munhu anotsausira vakarurama munzira yakaipa achawira mugomba rake, asi vasina mhosva vachagara nhaka yezvakanaka.
11  Mupfumi anozviti akachenjera, asi akaderera anonzwisisa anomuongorora.
12  Kana vakarurama vachipembera nomufaro, pane runako rukuru; asi kana vakaipa vachisimuka, munhu anoita kuti arege kuzivikanwa.
13  Munhu anofukidza kudarika kwake haazobudiriri, asi anoreurura nokuzvisiya achanzwirwa ngoni.
14  Munhu anogara achitya anofara, asi anoomesa mwoyo wake achawira mudambudziko.
15  Mutongi akaipa anotonga vanhu vakaderera akaita seshumba inoomba nebheya rinomhanya-mhanya.
16  Mutungamiriri asina ungwaru hwechokwadi anewo miitiro yokubiridzira mizhinji, asi munhu anovenga mubereko usina kururama achaita kuti mazuva ake ave mazhinji.
17  Munhu anoremerwa nemhosva yeropa yomweya achatizira mugomba. Ngavarege kumubata.
18  Munhu anofamba asina mhosva achaponeswa, asi asina kururama munzira dzake achabva angowa.
19  Munhu anorima munda wake achava nezvokudya zvakakwana, asi uya anotevera zvinhu zvisina zvazvinobatsira achava nourombo kwazvo.
20  Munhu ane mabasa okutendeka achawana zvikomborero zvizhinji, asi uya anoda kuchimbidza kuwana pfuma haazorambi asina mhosva.
21  Kusarura hakuna kunaka, uyewo kuti murume akagwinya adarike nokuda kwechimedu chechingwa hakuna kunaka.
22  Munhu ane ziso rine shanje anomhanyira zvinhu zvinokosha, asi haazivi kuti kushayiwa kuchamuwira.
23  Munhu anotsiura mumwe munhu achazonzwirwa nyasha kupfuura uya anotaura zvokubata kumeso norurimi rwake.
24  Munhu anobira baba vake naamai vake uye anoti: “Hakusi kudarika,” ishamwari yomunhu anoparadza.
25  Munhu ane mweya unozvitutumadza anomutsa kukakavara, asi uya anovimba naJehovha achakodzwa.
26  Munhu anovimba nomwoyo wake ibenzi, asi uya anofamba akachenjera ndiye achapukunyuka.
27  Munhu anopa murombo haazoshayiwi, asi uya anovanza maziso ake achatukwa kazhinji.
28  Vakaipa pavanosimuka, munhu anovanda; asi pavanoparara, vakarurama vanova vazhinji.
27  Usazvirumbidza pamusoro pezuva rinotevera, nokuti hauzivi zvichaunzwa nezuva racho.
2  Rumbidzwa nomumwe munhu, kwete nomuromo wako; wokune imwe nyika ngaadaro, kwete miromo yako.
3  Kunetsa kwebenzi kunorema kupfuura zvinhu zviviri zvinoti, kurema kwedombo uye mutoro wejecha.
4  Kune utsinye hwehasha, uyewo hasha dzakaita semafashamo, asi ndiani angamira pamberi pegodo?
5  Kutsiurwa pachena kuri nani kupfuura rudo runovanzwa.
6  Maronda anokonzerwa nomunhu anokuda ndeokutendeka, asi kutsvoda kwomuvengi zvinhu zvinofanira kutetererwa.
7  Mweya wakaguta uchatsika-tsika uchi hwomumazinga, asi kumweya une nzara zvinhu zvose zvinovava zvinotapira.
8  Munhu anotiza panzvimbo yake akafanana neshiri inotiza mudendere rayo.
9  Mafuta nerusenzi ndizvo zvinofadza mwoyo, ndizvo zvakaitawo kufadza kweshamwari nokuda kwezano rainopa romweya wose.
10  Usasiya shamwari yako kana shamwari yababa vako, uye usapinda mumba mehama yako pazuva raunenge uine dambudziko. Muvakidzani ari pedyo ari nani kupfuura hama iri kure.
11  Mwanakomana wangu, iva akachenjera ufadze mwoyo wangu, kuti ndigone kupindura iye anondishora.
12  Munhu ane njere anoona dambudziko ovanda; vasina zivo vanopfuura havo votambura migumisiro yacho.
13  Kana munhu akazviita chokumbofanobata kumunhu waasingazivi, tora nguo yake; uye kana kuri kumukadzi wokumwe, mutorere chokumbofanobata.
14  Munhu anokomborera wokwake nenzwi guru mangwanani, achanzi atuka.
15  Mudzimai anokakavara akafanana nedenga reimba rinodonha mvura rinoita kuti munhu atize pazuva remvura inoramba ichingonaya.
16  Ani naani anomudzivirira anodzivirira mhepo, uye ruoko rwake rworudyi ruchava nemafuta.
17  Simbi inorodzwa nesimbi. Saizvozvo munhu anorodza chiso chomumwe.
18  Anochengetedza muonde achadya michero yawo, uye anorinda tenzi wake achakudzwa.
19  Chiso zvachinotarisana nechiso mumvura, ndizvo zvinoitawo mwoyo womunhu nomwoyo womunhu.
20  Sheori nenzvimbo yokuparadza hazviguti; uyewo maziso omunhu haaguti.
21  Hari yokunatsira ndeyesirivha, uye vira nderendarama; asi munhu anoedzwa maererano nokurumbidzwa kwake.
22  Kunyange ukadzvura benzi nomutsi muduri kuti ritsetseke, pakati pezviyo zvakabanzuka, upenzi hwaro hahuzobvi pariri.
23  Unofanira kunyatsoziva kuti makwai ako akadini. Isa mwoyo wako pamapoka ako ezvipfuwo;
24  nokuti pfuma haigari nokusingagumi, uyewo korona yamambo haigari kwezvizvarwa zvose.
25  Uswa hwakasvibirira hwapera, uswa huchangomera hwabuda, uye zvinomera pamakomo zvaunganidzwa.
26  Makondohwe maduku ndeokuti uwane zvipfeko, uye nhongo ndidzo mutengo womunda.
27  Mukaka wembudzi uchakwana kuva zvokudya zvako, zvokudya zvemhuri yako, uye zvokurarama nazvo zvevasikana vako.
7  Mwanakomana wangu, chengeta mashoko angu, uchengetedze mirayiro yangu.
2  Chengeta mirayiro yangu urambe uchirarama, uye chengeta mutemo wangu semboni dzemaziso ako.
3  Zvisungirire paminwe yako, uzvinyore pahwendefa romwoyo wako.
4  Iti kuuchenjeri: “Uri hanzvadzi yangu”; uye tumidza kunzwisisa kuti “Hama yangu yechikadzi,”
5  kuti zvikurinde pamukadzi mutorwa, pamukadzi wokumwe anoita kuti mashoko ake atapire.
6  Nokuti ndakatarira pasi nepasefa yangu ndiri pahwindo reimba yangu,
7  kuti nditarisise pavanhu vasina zivo. Ndaida kuona jaya raiva nomwoyo usina njere pakati pevanakomana,
8  richipfuura nomugwagwa uri pedyo nekona yaaiwanika, uye richifamba nenzira inoenda kumba kwake,
9  munguva yorubvunzavaeni, kumanheru, usiku nerima zvava kuda kusvika.
10  Tarira! kwaiva nomukadzi aiuya kuzosangana naro, akapfeka nguo yepfambi uye aine mwoyo unonyengera.
11  Haana kugadzikana uye akasindimara. Tsoka dzake hadzigari mumba make.
12  Zvino ava kunze, uyo ava munzvimbo dzinoungana vanhu, uye ava kuvandira pedyo nemakona ose.
13  Anoribata, oritsvoda. Ane chiso chisinganyari, uye anotanga kuti kwariri:
14  “Ndaifanira kupa zvibayiro zvokugoverana. Nhasi ndaripa mhiko dzangu.
15  Ndokusaka ndauya kuzosangana newe, kuti nditsvake chiso chako, kuti ndikuwane.
16  Ndawarira mubhedha wangu nemachira epamubhedha, nemachira ane mavara mavara, iyo rineni yokuIjipiti.
17  Ndasasa mubhedha wangu nemura, arosi nesinamoni.
18  Uya, ngatizvigutse norudo kusvikira mangwanani; ngatifadzane nokuratidzirana rudo.
19  Nokuti murume haamo mumba make; akaenda rwendo rurefu.
20  Akaenda aine homwe yemari muruoko rwake. Achadzoka kumba kwake pazuva rejenaguru.”
21  Iye aritsausa nokugona kwake kunyengetedza. Anoritsausa nokunyengera kwake.
22  Rinongoerekana ramutevera, sezvinoita nzombe inoenda kunourayiwa, uye sokunge rakasungwa nezvisungo zvomumakumbo kuti rirangwe sezvinoitwa benzi,
23  kusvikira museve watsemura chiropa charo, seshiri inomhanyira muchiteyeso, uye harina kuziva kuti zvine chokuita nomweya waro.
24  Zvino, haiwa imi vanakomana vangu, ndinzwei uye teererai mashoko omuromo wangu.
25  Mwoyo wako ngaurege kutsaukira kunzira dzake. Usafamba-famba mumigwagwa yake.
26  Nokuti akawisira pasi vazhinji, vaurayiwa, uye vose vanourayiwa naye vazhinji kwazvo.
27  Imba yake inzira dzinoenda kuSheori; dzinoburukira kudzimba dzomukati dzorufu.
23  Kana ukagara pasi kuti udye namambo, unofanira kunyatsofungisisa zviri pamberi pako,
2  uye unofanira kuisa banga pahuro pako kana uri munhu uya ane mweya une chido.
3  Usaratidza kuti unopanga zvokudya zvake zvinonaka, zvazviri zvokudya zvenhema.
4  Usashanda zvakaoma kuti uwane pfuma. Rega kuvimba nokunzwisisa kwako.
5  Wakaita kuti maziso ako aitarire here, iyo zvaisiri chinhu? Nokuti chokwadi inomera mapapiro seegondo yobhururuka ichienda kumatenga.
6  Usadya zvokudya zvomunhu ane ziso rinonyima, kana kuratidza kuti unopanga zvokudya zvake zvinonaka.
7  Nokuti iye akaita somunhu ane zvaakaronga mumweya make. Anokuudza kuti, “Idya uye inwa,” asi mwoyo wake hauna hanya newe.
8  Chimedu chako chaunenge wadya, uchachirutsa, uye uchange watambisa mashoko ako anofadza.
9  Usataura benzi richinzwa, nokuti richazvidza mashoko ako okungwara.
10  Usabvisa muganhu wekare, uye usapinda mumunda wenherera.
11  Nokuti Mudzikinuri wadzo ane simba; iye acharwira mhosva yadzo kwauri.
12  Ranga mwoyo wako uye nzeve yako ngainzwe mashoko ezivo.
13  Usarega kuranga mukomana. Kana ukamurova neshamhu, iye haangafi.
14  Umurove neshamhu, kuti ununure mweya wake paSheori.
15  Mwanakomana wangu, kana mwoyo wako ukava wakachenjera, mwoyo wangu ini uchafara.
16  Itsvo dzangu dzichapembera nomufaro miromo yako painotaura zvakarurama.
17  Mwoyo wako ngaurege kuitira vatadzi shanje, asi itya Jehovha zuva rose.
18  Nokuti kana zvikadaro uchava nenguva yemberi, uye tariro yako haizoparadzwi.
19  Haiwa iwe mwanakomana wangu, inzwa uve akachenjera, utungamirire mwoyo wako munzira.
20  Usava mumwe wevanonwisa waini, mumwe wevanokara nyama.
21  Nokuti chidhakwa nomunhu anokara vachava varombo, uye hope dzichapfekedza munhu mamvemve.
22  Teerera baba vako vakaita kuti uberekwe, uye usazvidza amai vako nokuti vakwegura.
23  Tenga chokwadi urege kuchitengesa—tengawo uchenjeri nokurangwa nokunzwisisa.
24  Baba vomunhu akarurama chokwadi vachafara; munhu anobereka munhu akachenjera achafadzwawo naye.
25  Baba vako naamai vako vachafara, uye amai vakakubereka vachafara.
26  Mwanakomana wangu, ndipe mwoyo wako, uye maziso ako ngaafarire nzira dzangu.
27  Nokuti pfambi igomba rakadzika uye mukadzi wokumwe itsime rakamanikana.
28  Iye anovandira sezvinoita gororo; uye anowedzera vanonyengera pakati pevarume.
29  Ndiani ane nhamo? Ndiani asingafari? Ndiani anokakavara? Ndiani anonetseka? Ndiani ane maronda pasina chikonzero? Ndiani ane maziso asinganyatsooni?
30  Ndevaya vanogarisa pawaini, vaya vanouya kuzotsvaka waini yakavhenganiswa.
31  Usatarira waini painenge yakatsvuka, painovaima iri mukapu, paunoinwa ichidzika zviri nyore.
32  Pakuguma kwayo inoruma senyoka, uye inobudisa uturu sezvinoita nyoka.
33  Maziso ako achaona zvinhu zvinoshamisa, uye mwoyo wako uchataura zvinhu zvakatsauka.
34  Uchaita somunhu akarara pakati pegungwa, kana somunhu akarara pamusoro pedanda refu rengarava.
35  Uchati, “Vakandirova, asi handina kurwara; vakandirova, asi handina kuzviziva. Ndichamuka rini? Ndichaitsvakazve.”
22  Zita rakanaka rinofanira kusarudzwa panzvimbo pepfuma zhinji; nyasha dziri nani kupfuura sirivha nendarama.
2  Mupfumi nomurombo vanosangana pamwe chete. Muiti wavo vose ndiJehovha.
3  Munhu ane njere anoona dambudziko ovanda, asi vasina zivo vanongopfuura havo vorangwa.
4  Mugumisiro wokuzvininipisa nokutya Jehovha ipfuma nokukudzwa noupenyu.
5  Minzwa nezviteyeso zviri munzira yomunhu asina kururama; munhu anorinda mweya wake anoramba ari kure nazvo.
6  Rovedza mukomana maererano nenzira yakamukodzera; kunyange paanokwegura haazotsauki pairi.
7  Mupfumi ndiye anotonga varombo, uye uya anokwereta anova muranda womunhu anomukweretesa.
8  Anodyara zvisina kururama achakohwa zvinhu zvinokuvadza, asi shamhu yokushatirwa kwake kukuru ichaparara.
9  Munhu ane ziso rine mutsa achakomborerwa, nokuti anopa akaderera zvokudya zvake.
10  Dzinga museki, kuti kukakavara kupere, kuti kukakavadzana pakutongwa uye ruzvidzo zvigume.
11  Munhu anoda mwoyo wakachena—mambo achava shamwari yake nokuda kwezvakanaka zvinotaurwa nemiromo yake.
12  Maziso aJehovha anochengetedza zivo, asi anowisira pasi mashoko omunhu anonyengera.
13  Simbe inoti: “Panze pane shumba! Ndichapondwa munzvimbo dzinoungana vanhu!”
14  Miromo yevakadzi vatorwa igomba rakadzika. Anonzi naJehovha ane mhosva achawira mariri.
15  Upenzi hwakasungirirwa pamwoyo womukomana; shamhu yokuranga ndiyo ichahubvisira kure naye.
16  Munhu anobiridzira akaderera kuti iye ave nezvizhinji, nouya anopa mupfumi, chokwadi vachashayiwawo.
17  Rereka nzeve yako unzwe mashoko evakachenjera, kuti mwoyo wako uve nezivo yangu.
18  Nokuti zvinofadza kuti uachengete mudumbu mako, kuti asimbiswe kwazvo pamiromo yako.
19  Ndakupa zivo nhasi kuti iwe uvimbe naJehovha.
20  Handina kukunyorera kusvikira panguva ino here ndichikupa mazano nezivo,
21  kuti ndikuratidze uchokwadi hwemashoko echokwadi, kuti ndidzorere mashoko echokwadi—kumunhu ari kukutuma?
22  Usabira munhu akaderera nokuti iye akaderera, uye usadzvinyirira munhu anotambudzika pagedhi.
23  Nokuti Jehovha acharwira mhosva dzavo, uye achaparadza mweya yevaya vanovabira.
24  Usashamwaridzana nomunhu asingatani kutsamwa; uye usafambidzana nomunhu ane hasha kwazvo,
25  kuti urege kudzidza nzira dzake woteyera mweya wako musungo.
26  Usava mumwe wevaya vanorova maoko vachiita chibvumirano, mumwe wevaya vanozviita chokumbofanobata nokuda kwezvikwereti.
27  Kana usina chokuripa, nei achifanira kukutorera mubhedha uri pasi pako?
28  Usabvisa muganhu wekare, wakaitwa nemadzitateguru ako.
29  Unoona munhu ane unyanzvi pabasa rake here? Iye achamira pamberi pemadzimambo; haazomiri pamberi pevanhuwo zvavo.
6  Mwanakomana wangu, kana wakazviita chokumbofanobata kune wokwako, kana wakabatana maoko nomunhu wausingazivi muchiita chibvumirano,
2  kana wakateyiwa nemashoko omuromo wako, kana wakabatwa nemashoko omuromo wako,
3  mwanakomana wangu, chiita izvi, uzvinunure, nokuti wakapinda muchanza chowokwako: Enda uzvininipise, urambe uchingokumbira wokwako kwazvo.
4  Usamboita kuti maziso ako ave nehope, kana kuita kuti maziso ako anopenya atsimwaire.
5  Zvinunure sokuzvinunura kunoita mhara muruoko rwomuvhimi, uye sezvinoita shiri muruoko rwomubati weshiri.
6  Iwe simbe, enda kusvosve; ona nzira dzaro uve akachenjera.
7  Kunyange zvazvo risina mutungamiriri, mutariri kana mutongi,
8  rinogadzirira zvokudya zvaro muzhizha; rakaunganidza zvokudya zvaro munguva yokukohwa.
9  Iwe simbe, ucharamba wakarara kusvikira rini? Uchamuka rini pahope dzako?
10  Kumborara zvishoma, kumbotsimwaira zvishoma, kumbopeta maoko zvishoma wakarara pasi,
11  urombo hwako huchauya sezvinoita gororo, uye kushayiwa kwako sezvinoita munhu ane zvombo.
12  Munhu pasina, iye munhu anoita zvinhu zvinokuvadza, anofamba achitaura zvinhu zvisina kururama,
13  achichonya neziso rake, achiita zviratidzo netsoka yake, achinongedza neminwe yake.
14  Kutsauka kuri mumwoyo make. Anoronga zvinhu zvakaipa nguva dzose. Anongoramba achiita kuti pave nokukakavara.
15  Ndokusaka achangoerekana awirwa nenjodzi; achabva angoputswa, uye haazopori.
16  Kune zvinhu zvitanhatu zvinovengwa naJehovha; chokwadi, zvinhu zvinomwe ndizvo zvinosemesa mweya wake, zvinoti:
17  maziso anozvikudza, rurimi runoreva nhema, maoko anoteura ropa risina mhosva,
18  mwoyo unoronga mazano anokuvadza, tsoka dzinokurumidza kumhanyira zvakaipa,
19  chapupu chinonyengera chinoreva nhema, uye chero munhu upi zvake anoita kuti pakati pehama pave nokukakavara.
20  Haiwa mwanakomana wangu, chengeta murayiro wababa vako, usasiya mutemo waamai vako.
21  Zvisungirire pamwoyo wako nguva dzose; zvisungirire mumutsipa mako.
22  Paunofamba-famba, uchakutungamirira; paunorara, uchakurinda; uye paunenge wamuka, uchava nehanya newe.
23  Nokuti murayiro irambi, mutemo chiedza, uye kutsiura kwokuranga inzira youpenyu,
24  kuti uchengetedzwe pamukadzi akaipa, pakunyengera kworurimi rwomukadzi wokumwe.
25  Usachiva kunaka kwake mumwoyo mako, uye ngaarege kukutora nemaziso ake anopenya,
26  nokuti munhu angasara ava nechingwa cheraundi bedzi zvichikonzerwa nomukadzi pfambi; asi kana ari mudzimai womumwe murume, anovhima mweya unokosha.
27  Munhu angatutira moto muchipfuva chake nguo dzake dzikasatsva here?
28  Kana kuti munhu angafamba pamazimbe tsoka dzake dzikasatsva here?
29  Ndizvo zvakaita munhu anorara nomudzimai womumwe wake, hapana anobata mudzimai wacho acharega kurangwa.
30  Vanhu havazvidzi mbavha inoba kuti igutse mweya wayo kana iine nzara.
31  Asi kana ikabatwa, inofanira kudzorera zvava zvinomwe; ichapa zvinhu zvose zvinokosha zveimba yayo.
32  Ani naani anoita upombwe nomukadzi, iye ane mwoyo usina njere; uya anozviita anoparadza mweya wake.
33  Achawana dambudziko noruzvidzo, uye kuzvidzwa kwake hakuzodzimwi.
34  Nokuti kutsamwa kwomurume akagwinya igodo, uye haazonzwiri tsitsi pazuva rokutsiva.
35  Haazovi nehanya norudzikinuro chero rupi zvarwo, uyewo haazovi nechido, pasinei nokuti unoita kuti chipo chacho chive chikuru sei.
31  Mashoko amambo Remueri, iro shoko guru raakapiwa naamai vake vachimururamisa:
2  Ndiri kutii, haiwa mwanakomana wangu, haiwa mwanakomana wedumbu rangu, haiwa mwanakomana wemhiko dzangu?
3  Usapa vakadzi simba rako, kana kupa nzira dzako kuzvinhu zvinoparadza madzimambo.
4  Hazvina kukodzera madzimambo, haiwa Remueri, hazvina kukodzera madzimambo kuti anwe waini kana machinda kuti ati: “Doro rinodhaka riri kupi?”
5  kuti munhu arege kunwa akakanganwa zvakatemwa, akatsaudzira mhosva yevanakomana vanotambudzika.
6  Ipai uya ava kuda kuparara doro rinodhaka, uye ipai mweya ine shungu waini.
7  Munhu ngaanwe akanganwe urombo hwake, uye munhu ngaarege kuyeukazve kunetseka kwake.
8  Shama muromo wako nokuda kwembeveve, pamhosva yevaya vose vanopfuura.
9  Shama muromo wako, tonga zvakarurama uye urwire mhosva yomunhu anotambudzika nomurombo.
10  Ndiani angawana mudzimai anokwanisa? Iye anokosha kupfuura matombo ekorari nokure.
11  Mwoyo womurume wake unovimba naye, uye hapana pfuma inoshayikwa.
12  Anomupa mubayiro wezvakanaka, kwete zvakaipa, mazuva ose oupenyu hwake.
13  Anotsvaka mvere dzemakwai nerineni, uye anoruka chero chinofarirwa nemaoko ake.
14  Anoita sengarava dzomutengesi. Anouya nezvokudya zvake zvichibva kure.
15  Anomukawo huchiri usiku, opa veimba yake zvokudya nomugove wakatarirwa vakadzi vake vaduku.
16  Anofunga nezvomunda outenga; anodyara munda wemizambiringa nezvaakawana nemaoko ake.
17  Anosunga muhudyu make nesimba, uye anosimbisa maoko ake.
18  Anoona kuti kutengesa kwake kwakanaka; rambi rake haridzimi usiku.
19  Anotambanudzira maoko ake kune chakamonererwa shinda, uye maoko ake anobata chokugadzirisa shinda.
20  Anotambanudzira munhu anotambudzika chanza chake, uye anotambanudzira murombo maoko ake.
21  Haatyiri veimba yake nokuda kwechando, nokuti vose veimba yake vakavirikidza nguo.
22  Akazvigadzirira machira epamubhedha. Zvipfeko zvake ndezverineni nemvere dzemakwai dzakaiswa ruvara rwepepuru yakatsvukuruka.
23  Murume wake munhu anozivikanwa pamagedhi, paanogara pasi nevarume vakuru venyika yacho.
24  Anotogadzirawo nguo dzomukati achidzitengesa, uye anopa vatengesi mabhandi.
25  Simba norunako ndizvo zvipfeko zvake, uye anoseka zuva riri mberi.
26  Anoshama muromo wake nouchenjeri, uye mutemo womutsa worudo uri parurimi rwake.
27  Anotarisira zvinoitwa muimba yake, uye haadyi zvokudya zvousimbe.
28  Vanakomana vake vanosimuka vachimuti anofara; murume wake anosimuka, uye anomurumbidza.
29  Kune vanasikana vazhinji vakaratidza kuti vanokwanisa, asi iwe—unovakunda vose.
30  Chimiro chinganyengera, uye kunaka kungasabatsira; asi mukadzi anotya Jehovha ndiye anorumbidzwa.
31  Mupei zvibereko zvemaoko ake, uye mabasa ake ngaamurumbidze kunyange pamagedhi.
21  Mwoyo wamambo wakaita sehova dzemvura dziri muruoko rwaJehovha. Anoutendeudzira kwose kwose kwaanoda.
2  Nzira dzose dzomunhu dzakarurama mukuona kwake, asi Jehovha ndiye anoona zvakaita mwoyo.
3  Kuita zvakarurama uye kururamisira zvinodiwa naJehovha kupfuura chibayiro.
4  Maziso anozvikudza nomwoyo unozvitutumadza, iro rambi revakaipa, chivi.
5  Zvirongwa zvomunhu anoshingaira zvinobatsira, asi munhu wose anokurumidzira zvinhu achashayiwa njere.
6  Kuwana pfuma norurimi runoreva nhema imhepo inofemwa inopeperetswa, kune vaya vanotsvaka rufu.
7  Kupamba kunoitwa nevakaipa kuchavazvuzvurudza, nokuti vakaramba kururamisira.
8  Munhu, kunyange mumwe munhuwo zvake, haana kururama panzira yake; asi munhu akachena akarurama pabasa rake.
9  Zviri nani kugara pakona yedenga reimba pane kugara muimba imwe chete nomudzimai anokakavara.
10  Mweya womunhu akaipa unopanga zvakaipa; haanzwiri nyasha mumwe wake.
11  Munhu asina zivo anochenjedzwa nokuripiswa kwomuseki; uye munhu paanoita kuti munhu akachenjera ave nenjere, iye anowana zivo.
12  Munhu Akarurama anofunga nezveimba yomunhu akaipa, achiwisira vakaipa pasi kuti vawane dambudziko ravo.
13  Munhu anovhara nzeve yake kuti arege kunzwa kuchema kwokunyunyuta kweakaderera, iye achashevedzerawo asi haazopindurwi.
14  Chipo chinoitwa pakavanda chinodzikamisa kutsamwa; uye pfumbamuromo inenge iri munguo nechepachipfuva inodzikamisa hasha dzakasimba.
15  Kururamisira kunofadza munhu akarurama, asi pane chimwe chinhu chinotyisa kwazvo kune vaya vanoita zvinhu zvinokuvadza.
16  Munhu anotsauka panzira yenjere, achazorora muungano yevaya vasina simba vari murufu.
17  Munhu anongoda zvemafaro achava munhu anoshayiwa; anoda waini nemafuta haazowani pfuma.
18  Munhu akaipa rudzikinuro rwomunhu akarurama; asi munhu anonyengera anotora nzvimbo yevakarurama.
19  Zviri nani kugara murenje pane kugara nomudzimai anokakavara uchinetseka.
20  Munzvimbo yokugara yomunhu akachenjera mune pfuma inokosha nemafuta, asi benzi richazvimedza.
21  Munhu anotevera kururama nomutsa worudo achawana upenyu, kururama, nokukudzwa.
22  Munhu akachenjera anokwira achipinda kunyange muguta revarume vane simba, kuti aputse simba rarinovimba naro.
23  Munhu anochenjerera muromo wake norurimi rwake anochengeta mweya wake pakutambudzika.
24  Mudadi anozvikudza, anozvitutumadza ndiro zita romunhu anoshatirwa kwazvo achizvikudza.
25  Kupanga kwesimbe kuchaiuraya, nokuti maoko ayo akaramba kushanda.
26  Zuva rose inongopanga kwazvo, asi munhu akarurama anopa uye haana chaanonyima.
27  Chibayiro chinopiwa nevakaipa chinhu chinosemesa. Zvakadini kana munhu akachiunza pamwe chete nokusazvibata.
28  Chapupu chinoreva nhema chichaparara, asi munhu anoteerera achataura nokusingaperi.
29  Munhu akaipa ane chiso chisinganyari, asi munhu akarurama ndiye achasimbisa nzira dzake kwazvo.
30  Hapana uchenjeri, kana ungwaru chero hupi zvahwo, kana zano chero ripi zvaro zvingarwisana naJehovha.
31  Bhiza rinogadzirirwa zuva rokurwa, asi ruponeso ndorwaJehovha.
25  Izviwo ndizvo zvirevo zvaSoromoni zvakanyorwa nevarume vaHezekiya mambo waJudha:
2  Kukudzwa kwaMwari kuri mukuvanzwa kwenyaya, uye kukudzwa kwemadzimambo kuri mukutsvakisiswa kwenyaya.
3  Matenga nokuda kwokukwirira kwawo, nyika nokuda kwokudzika kwayo, pamwe chete nemwoyo yemadzimambo, hazvigoni kuongororwa.
4  Tsvina yakaita furo ngaibviswe pasirivha, uye yose ichabuda yanatswa.
5  Munhu akaipa ngaabviswe pamberi pamambo, uye chigaro chake choumambo chichasimbiswa kwazvo nokururama.
6  Usazvikudza pamberi pamambo, uye usamira munzvimbo yevakuru.
7  Nokuti zviri nani kuti iye ati kwauri: “Kwira kuno,” pane kuti akuderedze pamberi pomunhu anokudzwa wawaona nemaziso ako.
8  Usachimbidza kunomhan’ara mhosva, kuti usazoshaya zvokuita pakupedzisira mumwe wako paanokunyadzisa.
9  Pedzerana mhosva yako nowokwako, uye usabudisa zvakavanzika zvomumwe;
10  kuti anoteerera arege kukunyadzisa uye mashoko ako akaipa atadze kudzoswa.
11  Shoko rinotaurwa panguva yaro yakakodzera rakafanana nemaapuro endarama ari mundiro dzakavezwa dzesirivha.
12  Munhu akachenjera anotsiura nzeve inonzwa akaita semhete yendarama, uye chishongo chendarama chaiyo.
13  Nhume yakatendeka yakaita sokutonhorera kwechando pazuva rokukohwa kune vaya vanoituma, nokuti inozorodza mweya yavanatenzi vayo.
14  Munhu anozvirumbidza nokuda kwechipo chenhema akafanana nemakore nemhepo zvisinganayisi mvura.
15  Mutungamiriri anonyengetedzwa nokushivirira, uye rurimi runyoro runogona kutyora pfupa.
16  Wawana uchi here? Idya hwakakukwanira, kuti urege kudya hwakawandisa ukahurutsa.
17  Tsoka yako ngairege kunyanya kuenda kuimba yowokwako, kuti arege kuneta newe akakuvenga.
18  Munhu anopupurira wokwake zvakaipa sechapupu chenhema akaita setsvimbo yehondo nebakatwa nomuseve wakarodzwa.
19  Kuvimba nomunhu anonyengera pazuva rokutambudzika kwakafanana nezino rakagurika uye netsoka inogweda-gweda.
20  Munhu anobvisa nguo pazuva rinotonhora akaita sevhiniga kana yaiswa pasoda uye somuimbi anoimbira mwoyo wakasuruvara nziyo.
21  Kana munhu anokuvenga aine nzara, mupe zvokudya kuti adye; uye kana aine nyota, mupe mvura kuti anwe.
22  Nokuti uri kututira mazimbe pamusoro wake, uye Jehovha achakupa mubayiro.
23  Mhepo yokuchamhembe inounza mvura zhinji, sokunge kuti inoiunza nemarwadzo okusununguka; uye rurimi runotaura zvakavanzika, runounza chiso chine mhosva.
24  Zviri nani kugara pakona yedenga reimba pane kugara muimba imwe chete nomudzimai anokakavara.
25  Mashoko akanaka anobva kunyika iri kure akaita sezvinoita mvura inotonhorera kumweya waneta.
26  Munhu akarurama paanenge achidzedzereka pamberi pomunhu akaipa, akafanana nechitubu chakasvibiswa uye tsime rakashatiswa.
27  Kudya uchi hwakawandisa hakuna kunaka; uye kuti vanhu vazvitsvakire kukudzwa, kukudzwa here?
28  Munhu asingazvidzori akaita seguta rakaputswa, risina rusvingo.
13  Mwanakomana anochenjera kana achirangwa nababa, asi museki ndiye asinganzwi kutsiurwa.
2  Munhu achadya zvakanaka zvinobva pazvibereko zvomuromo wake, asi mweya yevaya vanonyengera inoita zvechisimba.
3  Munhu anorinda muromo wake anochengeta mweya wake. Munhu anoshama miromo yake kwazvo—achaparadzwa.
4  Simbe inopanga, asi mweya wayo hauna chinhu. Zvisinei, mweya yevanoshingaira ichakodzwa.
5  Vakarurama vanovenga shoko renhema, asi vakaipa vanoita zvinonyadzisa uye vanozvinyadzisa.
6  Kururama kunochengetedza munhu asina chaanopomerwa munzira yake, asi uipi ndihwo hunowisira mutadzi pasi.
7  Kune munhu anonyepedzera kuva mupfumi, asi iye asina kana chinhu; kune anonyepedzera kuva murombo asi iye aine zvinhu zvinokosha zvizhinji.
8  Rudzikinuro rwomweya womunhu ipfuma yake, asi murombo haanzwi kutsiurwa.
9  Chiedza chevakarurama chichafara; asi rambi revakaipa—richadzimwa.
10  Munhu anokonzera kukakavara nokuda kwokuzvikudza, asi vaya vanorangana vane uchenjeri.
11  Zvinhu zvinokosha zvinowanikwa nenzira isina zvainobatsira zvinova zvishoma, asi munhu anounganidza noruoko ndiye anoita kuti zviwedzere.
12  Kana chinhu chinotarisirwa chikanonoka, chinoita kuti mwoyo urware, asi chinhu chinodiwa muti woupenyu pachinosvika.
13  Munhu anozvidza shoko, achatorerwa chokumbofanobata chomukwereti; asi munhu anotya murayiro ndiye achapiwa mubayiro.
14  Mutemo womunhu akachenjera itsime roupenyu, kuti ubvise munhu pamisungo yorufu.
15  Njere dzakanaka dzinoita kuti munhu anzwirwe nyasha, asi nzira yevaya vanonyengera haina kuenzana.
16  Munhu wose ane njere achaita nezivo, asi benzi richaparadzira upenzi kwose kwose.
17  Nhume yakaipa ichawira mune zvakaipa, asi nhume yakatendeka inoporesa.
18  Munhu asina hanya nokurangwa anova murombo uye anozvidzwa, asi anochengeta kutsiurwa ndiye anokudzwa.
19  Zvinodiwa pazvinoitika zvinofadza mweya; asi kurega zvakaipa chinhu chinosemesa mapenzi.
20  Munhu anofamba nevanhu vakachenjera achava akachenjera, asi iye anofambidzana nemapenzi zvichamuipira.
21  Vatadzi ndivo vanoteverwa nedambudziko, asi vakarurama ndivo vanopiwa mubayiro nezvakanaka.
22  Munhu akanaka achasiyira vanakomana vevanakomana nhaka, uye pfuma yomutadzi chinhu chinochengeterwa munhu akarurama.
23  Munda wakarimwa wevarombo unobereka zvokudya zvizhinji kwazvo, asi kune munhu anoparadzwa nokuda kwokusaruramisira.
24  Munhu anorega shamhu yake anovenga mwanakomana wake, asi anomuda ndiye anotsvaka kumuranga.
25  Munhu akarurama anodya kusvikira mweya wake waguta, asi matumbu evakaipa achange asina chinhu.
14  Mukadzi akachenjera zvechokwadi anovaka imba yake, asi benzi rinoiputsa nemaoko aro.
2  Munhu anofamba mukururama kwake anotya Jehovha, asi munhu asina kururama panzira dzake anomuzvidza.
3  Shamhu yokuzvikudza iri mumuromo mebenzi, asi miromo yevakachenjera ichavarinda.
4  Kana pasina mombe chidyiro chezvipfuwo chinenge chakachena, asi zvirimwa zvinowanda nokuda kwesimba renzombe.
5  Chapupu chakatendeka ndechiya chisingazorevi nhema, asi chapupu chenhema chinobudisa nhema dzoga.
6  Museki anotsvaka kuti awane uchenjeri, asi haahuwani; asi kumunhu anonzwisisa, zivo chinhu chiri nyore.
7  Ibva pamberi pebenzi, nokuti chokwadi hauzocherechedzi miromo ine zivo.
8  Uchenjeri hwomunhu ane njere kunzwisisa nzira yake, asi upenzi hwemapenzi unyengeri.
9  Vaya vanoseka ivo vaine mhosva mapenzi, asi vakarurama vanobvumirana.
10  Mwoyo unoziva kurwadziwa kwomweya womunhu, uye hapana mumwe munhuwo zvake angapindira pakufara kwawo.
11  Imba yevanhu vakaipa ichatsakatiswa, asi tende revakarurama richabudirira.
12  Kune nzira yakarurama mukuona kwomunhu, asi kuguma kwayo inzira dzorufu.
13  Kunyange uchiseka, mwoyo ungava uchirwadziwa; uye kufara kunoguma neshungu.
14  Munhu asina kutenda mumwoyo achagutswa nemigumisiro yenzira dzake, asi munhu akanaka achagutswa nemigumisiro yezvaanoita.
15  Munhu asina zivo anongotenda mashoko ose, asi munhu ane njere anofunga nezvenhanho dzake.
16  Munhu akachenjera anotya uye anobva pane zvakaipa, asi benzi rinoshatirwa kwazvo uye rinozvivimba.
17  Munhu anokurumidza kutsamwa achaita zvoupenzi, asi munhu ane mano okufunga anovengwa.
18  Vasina zivo vachagara nhaka youpenzi, asi vane njere vachapfeka zivo sechishongo chomumusoro.
19  Vanhu vakashata vachakotamira vakanaka, uye vanhu vakaipa vachakotama pamagedhi omunhu akarurama.
20  Murombo anovengwa kunyange nowokwake, asi mupfumi ane shamwari zhinji.
21  Munhu anozvidza wokwake anotadza, asi uya anonzwira nyasha vanotambudzika anofara.
22  Vaya vanofunga kuita zvakaipa havazodzungairi here? Asi vaya vanofunga kuita zvakanaka vanowana mutsa worudo nechokwadi.
23  Kushanda zvakaoma kwose kune zvakunobatsira, asi kungotaura nemiromo kunoita kuti pave nokushayiwa.
24  Korona yevakachenjera ipfuma yavo; upenzi hwemafuza upenzi.
25  Chapupu chechokwadi chinonunura mweya, asi chinonyengera chinobudisa nhema dzoga.
26  Mukutya Jehovha mune chivimbo chakasimba, uye vanakomana vake vachawana kwokupotera.
27  Kutya Jehovha itsime roupenyu, kuti ubve pamisungo yorufu.
28  Kushonga kwamambo kunoonekwa nokuwanda kwevanhu, asi kuparara kwejinda kunoonekwa nokushayikwa kwevanhu.
29  Munhu anononoka kutsamwa ane ungwaru kwazvo, asi asingashiviriri anokwidziridza upenzi.
30  Mwoyo wakadzikama upenyu hwomuviri wenyama, asi godo rinoodza mapfupa.
31  Anobiridzira munhu akaderera anozvidza Muiti wake, asi munhu anonzwira murombo nyasha anomukudza Iye.
32  Munhu akaipa achawisirwa pasi nokuda kwezvakaipa zvake, asi munhu akarurama achawana kwokupotera mukuvimbika kwake.
33  Uchenjeri hunogara mumwoyo momunhu anonzwisisa, uye hunozivikanwa pakati pemapenzi.
34  Kururama ndiko kunokwidziridza rudzi, asi chivi chinhu chinonyadzisa mapoka emarudzi.
35  Mambo anofadzwa nomushandi ane njere, asi anoshatirirwa kwazvo munhu anoita zvinonyadzisa.
29  Munhu anongoramba achitsiurwa asi achiomesa mutsipa wake achangoerekana atyorwa, uye haazombopori.
2  Kana vakarurama vakava vazhinji, vanhu vanofara; asi kana munhu akaipa achitonga, vanhu vanogomera.
3  Munhu anoda uchenjeri anoita kuti baba vake vafare, asi munhu anoshamwaridzana nepfambi anoparadza zvinhu zvinokosha.
4  Kana mambo akaruramisira, anoita kuti nyika irambe yakamira, asi munhu anoda pfumbamuromo anoiparadza.
5  Murume anotaurira shamwari yake zvokubata kumeso anotambanudzira tsoka dzake mambure.
6  Pakudarika kwomunhu akaipa pane musungo, asi munhu akarurama anoshevedzera nomufaro uye anofara.
7  Munhu akarurama ane hanya nokuziva mhosva yevakaderera. Munhu akaipa haana hanya nokuziva izvozvo.
8  Varume vanotaura vachizvirumbidza vanopisa taundi, asi vaya vakachenjera vanodzora kutsamwa.
9  Kana munhu akachenjera ava kutongana nebenzi—iro rinotsamwa uyewo rinoseka, uye iye haazorori.
10  Varume vanoda kuteura ropa vanovenga munhu asina chaanopomerwa; asi vakarurama, vanoramba vachitsvaka mweya womumwe nomumwe.
11  Benzi rinobudisa hasha dzaro dzose, asi munhu akachenjera anoramba akadzikama kusvikira pakupedzisira.
12  Kana mutongi achiteerera mashoko enhema, vose vanomushandira vachava vakaipa.
13  Murombo nomunhu anodzvinyirira vanosangana pamwe chete; asi Jehovha anovhenekera maziso avo vose.
14  Kana mambo achitonga vakaderera nokutendeka, chigaro chake chichasimbiswa kwazvo kwenguva yose.
15  Shamhu nokutsiura ndizvo zvinopa uchenjeri; asi mukomana anongoregwa hake achanyadzisa amai vake.
16  Kana vakaipa vakava vazhinji, kudarika kunowanda; asi vaya vakarurama vachaona kuparara kwavo.
17  Ranga mwanakomana wako, akuunzire zororo uye afadze mweya wako kwazvo.
18  Kana vanhu vasina zvavanoratidzwa havadzoreki, asi vaya vanochengeta mutemo vanofara.
19  Mushandi haazobvumi kururamiswa nemashokowo zvawo, nokuti anonzwisisa asi haateereri.
20  Unoona munhu anokurumidza kutaura here? Benzi rine tariro kupfuura iye.
21  Kana munhu achitunhira mushandi wake kubvira achiri muduku, iye achazova munhu asingaongi muupenyu hwake hwapashure.
22  Munhu asingatani kutsamwa anomutsa kukakavara, uye munhu anoda hasha anodarika kazhinji.
23  Kuzvikudza kwomunhu wepanyika kuchamuninipisa, asi anozvininipisa achakudzwa.
24  Munhu anoshamwaridzana nembavha anovenga mweya wake. Anganzwa mhiko yokutuka, asi hapana zvaanotaura.
25  Kutya munhu ndiko kunounza musungo, asi anovimba naJehovha achadzivirirwa.
26  Kune vazhinji vanotsvaka kunzwirwa nyasha nomutongi, asi kururamisirwa kwomunhu kunobva kuna Jehovha.
27  Munhu asingaruramisiri chinhu chinosemesa vakarurama, asi munhu akarurama munzira dzake anosemesa munhu akaipa.
19  Murombo anofamba akavimbika ari nani pane munhu ane miromo isina kururama, uye pane benzi.
2  Uyewo, hazvina kunaka kuti mweya urege kuva nezivo, uye anochimbidza netsoka dzake anotadza.
3  Upenzi hwomunhu wepanyika ndihwo hunokanganisa nzira yake, naizvozvo mwoyo wake unotsamwira Jehovha.
4  Pfuma ndiyo inowedzera shamwari zhinji, asi munhu akaderera anoparadzaniswa kunyange neshamwari yake.
5  Chapupu chenhema hachizoregi kurangwa, uye munhu anoreva nhema haazopukunyuki.
6  Vazhinji ndivo vanotsvaka kunzwirwa nyasha nomunhu anokudzwa, uye munhu wose ishamwari yomunhu anopa zvipo.
7  Hama dzose dzomurombo dzinomuvenga. Shamwari dzake dzepedyo dzinoramba dziri kure naye zvikuru sei! Anodzitevera aine zvokutaura; asi hadzimuteereri.
8  Munhu anowana mwoyo une njere anoda mweya wake. Munhu anochengetedza ungwaru achawana zvakanaka.
9  Chapupu chenhema hachizoregi kurangwa, uye munhu anoreva nhema achaparara.
10  Umbozha hahukodzeri benzi. Zvakadini nokuti mushandi atonge machinda!
11  Njere dzomunhu dzinodzora kutsamwa kwake, uye zvakamunakira kuti aregerere kudarika.
12  Hasha dzamambo dzakafanana nokuomba kwomwana weshumba ava nezenze, asi nyasha dzake dzakaita sedova riri pazvinhu zvinomera.
13  Mwanakomana benzi inhamo kuna baba vake, uye kukakavara kwomudzimai kwakaita sedenga reimba rinodonha mvura rinoita kuti munhu atize.
14  Imba nepfuma inhaka inobva kumadzibaba, asi mudzimai akangwara anobva kuna Jehovha.
15  Usimbe hunokonzera hope huru, uye mweya une usimbe uchanzwa nzara.
16  Munhu anochengeta mirayiro anochengeta mweya wake; munhu anozvidza nzira dzake achaurayiwa.
17  Munhu anonzwira nyasha munhu akaderera, anokweretesa Jehovha, uye Iye achamuripa zvaanoita.
18  Ranga mwanakomana wako pachine tariro; uye mweya wako ngaurege kuva nechido chokumuuraya.
19  Munhu ane hasha zvikuru acharipa; nokuti kana ukamununura, iwe ucharamba uchingozviita.
20  Teerera zano ugamuchire kurangwa, kuti uve akachenjera munguva yako yemberi.
21  Zvirongwa zviri mumwoyo momunhu zvizhinji, asi zano raJehovha ndiro richamira.
22  Chinhu chinodiwa pamunhu wepanyika ndiwo mutsa wake worudo; uye murombo ari nani kupfuura munhu anoreva nhema.
23  Kutya Jehovha kunounza upenyu, uye munhu achagutsikana usiku hwose; munhu haazoshanyirwi nezvakaipa.
24  Simbe inovanza ruoko rwayo mundiro; haigoni kurudzosa kumuromo wayo.
25  Rova museki, kuti asina zivo ave nenjere; uye tsiura anonzwisisa, kuti anzwisise zivo.
26  Munhu anoitira baba utsinye neanodzinga amai, iye mwanakomana anonyadzisa nokutsverudza.
27  Mwanakomana wangu, kana ukarega kuteerera kurangwa, ucharasika pamashoko ezivo.
28  Chapupu chisina zvachinobatsira chinonyomba kururamisira, uye muromo wevanhu vakaipa unomedza zvinhu zvinokuvadza.
29  Kutonga kwakasimbiswa kwazvo nokuda kwevaseki, uye shamhu nokuda kwemisana yemapenzi.
24  Usaitira vanhu vakaipa shanje, uye usapanga kufambidzana navo.
2  Nokuti mwoyo yavo inoramba ichifungisisa zvokupamba, uye miromo yavo inoramba ichitaura zvinhu zvinotambudza.
3  Imba inovakwa nouchenjeri, uye inosimbiswa kwazvo noungwaru.
4  Dzimba dzomukati dzichazara nezvinhu zvose zvinokosha uye zvinofadza nokuda kwokuva nezivo.
5  Munhu anoshandisa simba rake nokuchenjera murume akagwinya, uye munhu ane zivo anowedzera simba.
6  Nokuti ucharwa hondo yako nokutungamirira kwounyanzvi, uye pane vanopa mazano vazhinji pane ruponeso.
7  Uchenjeri hwechokwadi hwakanyanya kukwirira kubenzi; uye harizovhuri muromo waro pagedhi.
8  Ani naani anoronga kuita zvakaipa, achanzi tenzi wepfungwa dzakashata.
9  Kusazvibata kwoupenzi chivi, uye museki anosemesa vanhu.
10  Wakaora mwoyo pazuva rokutambudzika here? Simba rako richava shoma.
11  Nunura vaya vari kuenda kunourayiwa; uye vaya vanodzedzereka vachienda kunourayiwa, haiwa vadzivise.
12  Kana ukati: “Tarira! Takanga tisingazvizivi,” iye anoona zvakaita mwoyo haazozvizivi here, uye iye anonyatsotarira mweya wako haazozvizivi here, oripa munhu wepanyika zvinoenderana nebasa rake?
13  Mwanakomana wangu, idya uchi, nokuti hwakanaka; ita kuti uchi hwomumazinga hunotapira huve mumukanwa mako.
14  Saizvozvowo, ziva uchenjeri kuti ubatsire mweya wako. Kana ukahuwana, ipapo uchava nenguva yemberi, uye tariro yako haizoparadzwi.
15  Usavandira nzvimbo inogara munhu akarurama sezvinoita munhu akaipa; usapamba nzvimbo yake yaanozororera.
16  Nokuti munhu akarurama angawa kanomwe, asi achasimuka; asi vakaipa vachagumburwa nedambudziko.
17  Muvengi wako paanowa, rega kufara; paanogumburwa, mwoyo wako ngaurege kufara,
18  kuti Jehovha arege kuzviona zvikava zvakaipa mumaziso ake, akarega kumutsamwira.
19  Usashatirwa nokuda kwevakaipa. Usaitira vanhu vakaipa shanje.
20  Nokuti hapazovi nenguva yemberi nokuda kwomunhu chero upi zvake akaipa; rambi revanhu vakaipa richadzimwa.
21  Mwanakomana wangu, itya Jehovha namambo. Usafambidzana nevaya vanoda zvokupanduka.
22  Nokuti njodzi yavo ichangoerekana yavapo, zvokuti ndiani anoziva kutsakatika kuchaita vaya vanoda zvokupanduka?
23  Mashoko ayawo ndeevakachenjera: Kusarura pakutonga hakuna kunaka.
24  Munhu anoti kune munhu akaipa: “Wakarurama,” marudzi achamutuka, mapoka emarudzi achamupa mhosva.
25  Asi zvichafadza vaya vanomutsiura, uye vachakomborerwa nezvinhu zvakanaka.
26  Iye anopindura nenzira yakarurama achatsvoda miromo.
27  Gadzirira basa rako kunze, urigadzirire mumunda. Pashure uvakewo imba yako.
28  Usapupurira wokwako zvakaipa pasina chikonzero. Ipapo uchava benzi nemiromo yako.
29  Usati: “Ndichamuitira sezvaakandiitira. Ndichatsiva mumwe nomumwe zvinoenderana nezvaakaita.”
30  Ndakapfuura nepamunda wesimbe uye nepamunda womuzambiringa womunhu ane mwoyo usina njere.
31  Tarira! wose zvawo wakamera sora. Rukato rwakafukidza pamusoro pawo, uye rusvingo rwawo rwakanga rwaputsika.
32  Naizvozvo ini ndakaona; ndakatanga kuzviisa mumwoyo; ndakaona, uye ndakagamuchira kurangwa uku:
33  Kumborara zvishoma, kumbotsimwaira zvishoma, kumbopeta maoko zvishoma kuti urare pasi,
34  uye urombo hwako huchasvika segororo romumugwagwa uye kushayiwa kwako somunhu ane zvombo.
5  Mwanakomana wangu, haiwa, teerera uchenjeri hwangu. Rerekera nzeve dzako kuungwaru hwangu,
2  kuti urinde mano okufunga; uye miromo yako ngaichengetedze zivo.
3  Nokuti miromo yomukadzi mutorwa inoramba ichidonha zvinotapira sezvinoita zinga rouchi, uye mukanwa make munotsvedzerera kupfuura mafuta.
4  Asi mugumisiro wake unovava sezvinoita muti unovava; wakapinza sebakatwa rinocheka nekwose.
5  Tsoka dzake dzinoburukira kurufu. Nhanho dzake dzinotungamirira kuSheori.
6  Haafungi nezvegwara roupenyu. Haazivi kuti makwara ake anotsaukira kupi.
7  Zvino, haiwa imi vanakomana vangu, nditeererei uye regai kutsauka pamashoko omuromo wangu.
8  Ramba uri kure naye, uye usaswedera pedyo nesuo reimba yake,
9  kuti urege kupa vamwe kukudzwa kwako, kana kupa makore ako kuzvinhu zvine utsinye;
10  kuti vamwe vanhuwo zvavo varege kuzvigutsa nesimba rako, uyewo kuti zvinhu zvawakawana uchirwadziwa zvirege kuva muimba yomunhu wokune imwe nyika,
11  uyewo kuti usazogomera mangwana nyama yako nomuviri wako pazvinopera.
12  Uchazoti: “Chokwadi ndakavenga kurangwa uye mwoyo wangu hauna kuremekedza kutsiurwa!
13  Handina kuteerera inzwi revarayiridzi vangu, uye handina kurerekera nzeve yangu kuvadzidzisi vangu.
14  Ndakapinda mumarudzi ose ezvakaipa zviri nyore ndiri pakati peungano nepakati pegungano.”
15  Inwa mvura yomumugodhi wako chaiwo, nemvura inoyerera yetsime rako chairo.
16  Zvitubu zvako zvinofanira kuparadzirwa kunze kwemasuo, uye hova dzako dzemvura dzinofanira kuparadzirwa munzvimbo dzinoungana vanhu here?
17  Ngazvive zvako woga, kwete zvevamwe vanhuwo zvavo vauinavo.
18  Tsime rako ngarikomborerwe, uye fara nomudzimai wouduku hwako,
19  iyo nondo hadzi yakanaka nembudzi yomumakomo inofadza kwazvo. Mazamu ake ngaakugutse nguva dzose. Fadzwa norudo rwake nguva dzose.
20  Saka, mwanakomana wangu, nei iwe uchifanira kufadzwa nomukadzi mutorwa kana kuti kumbundira chipfuva chomukadzi wokumwe?
21  Nokuti nzira dzomunhu dziri pamberi pemaziso aJehovha, uye iye anofunga nezvemakwara ake ose.
22  Munhu akaipa achabatwa nokukanganisa kwake, uye achabatwa netambo dzechivi chake.
23  Iye ndiye achafa nokuda kwokusarangwa, uye nokuti anorasika nokuwanda kwoupenzi hwake.
15  Mhinduro, kana iri nyoro, inodzora kutsamwa, asi shoko rinorwadza rinomutsa hasha.
2  Rurimi rwevakachenjera runoita zvakanaka nezivo, asi muromo wemapenzi unobudisa upenzi.
3  Maziso aJehovha ari pose pose, achiramba akatarira vakaipa nevakanaka.
4  Kudzikama kworurimi muti woupenyu, asi kusarurama kuri maruri kunoreva kuputsika kwomudzimu.
5  Benzi hariremekedzi kuranga kwababa varo, asi munhu anobvuma kutsiurwa ane njere.
6  Mumba momunhu akarurama muzere zvinhu zvakachengetwa, asi zvibereko zvomunhu akaipa zvichaita kuti aunzirwe dambudziko.
7  Miromo yevakachenjera inoramba ichiparadzira zivo, asi mwoyo yemapenzi haina kudaro.
8  Chibayiro chinopiwa nevakaipa chinhu chinosemesa Jehovha, asi munyengetero wevakarurama unomufadza.
9  Nzira yomunhu akaipa chinhu chinosemesa Jehovha, asi iye anoda uya anotevera kururama.
10  Kuranga kwakaipa kumunhu anosiya gwara; ani naani anovenga kutsiurwa achafa.
11  Sheori nenzvimbo yokuparadzwa zviri pamberi paJehovha. Zvakadini nemwoyo yevanakomana vevanhu!
12  Museki haadi munhu anomutsiura. Haazoendi kune vakachenjera.
13  Mwoyo unofara unoita kuti chiso chifare, asi mudzimu unotambudzika nokuda kwokurwadziwa kwomwoyo.
14  Mwoyo unonzwisisa ndiwo unotsvaka zivo, asi muromo wemapenzi ndiwo unotsvaka upenzi.
15  Mazuva ose omunhu anotambudzika akaipa; asi munhu ane mwoyo unofara anoita mutambo nguva dzose.
16  Zviri nani kuva nezvishoma uchitya Jehovha pane kuva nezvizhinji iwe uchivhiringidzwa nazvo.
17  Zviri nani kuva nezvokudya zvomuriwo paine rudo pane kuva nenzombe yakakodzwa asi paine ruvengo.
18  Murume akatsamwa anomutsa kukakavara, asi anononoka kutsamwa anonyaradza kupopota.
19  Nzira yesimbe yakaita soruzhowa rwemakwenzi ane minzwa, asi gwara revakarurama inzira yakagadzirwa.
20  Mwanakomana akachenjera ndiye anofadza baba, asi benzi rinozvidza amai varo.
21  Munhu ane mwoyo usina njere anoti upenzi kufara, asi munhu ane ungwaru ndouya anoenda akananga mberi.
22  Pasina kurangana, zvirongwa hazvibudiriri, asi pane vanhu vazhinji vanopa mazano pane zvinobudirira.
23  Munhu anofarira mhinduro yomuromo wake, uye shoko rinotaurwa panguva yakakodzera, haiwa rakanaka sei!
24  Kumunhu ane njere, gwara roupenyu riri kumusoro, kuitira kuti anzvenge Sheori iri pasi.
25  Jehovha achaputsa imba yevanozvikwidziridza, asi achasimbisa muganhu wechirikadzi.
26  Mazano omunhu akaipa chinhu chinosemesa Jehovha, asi mashoko anofadza akachena.
27  Munhu anowana mubereko usina kururama anounzira imba yake dambudziko, asi munhu anovenga pfumbamuromo ndiye acharamba achirarama.
28  Mwoyo womunhu akarurama unofungisisa kuti upindure, asi miromo yevakaipa inobudisa zvinhu zvakaipa.
29  Jehovha ari kure nevakaipa, asi anonzwa minyengetero yevakarurama.
30  Kupenya kwemaziso kunofadza mwoyo; mashoko akanaka anokodza mapfupa.
31  Nzeve inoteerera kutsiura kunopa upenyu inogara pakati chaipo pevanhu vakachenjera.
32  Munhu anoramba kurangwa ari kuramba mweya wake, asi munhu anoteerera kutsiurwa ari kuwana mwoyo une njere.
33  Kutya Jehovha ndiko kurangwa kunounza uchenjeri, uye kuzvininipisa kunotangira kukudzwa.
20  Waini museki, doro rinodhaka rinokonzera mheremhere, uye munhu wose anotsauswa nazvo haana kuchenjera.
2  Kutyisa kwamambo kwakafanana nokuomba kwomwana weshumba ava nezenze. Munhu anomushatirisa kwazvo anotadzira mweya wake.
3  Munhu asingaiti nharo anokudzwa, asi munhu wose benzi anongoita nharo.
4  Simbe hairimi nokuti inguva yechando; inozopemha munguva yokukohwa, asi panenge pasisina chinhu.
5  Zano riri mumwoyo momunhu rakaita semvura yakadzika, asi munhu ane ungwaru achaichera.
6  Mumwe nomumwe pavanhu vazhinji achazviti ane mutsa worudo, asi ndiani angawana munhu akatendeka?
7  Munhu akarurama anofamba akavimbika. Vanakomana vake vanomutevera vanofara.
8  Mambo akagara pachigaro choumambo chokutonga, achiparadzira zvakaipa zvose nemaziso ake.
9  Ndiani angati: “Ndakachenesa mwoyo wangu; ndakachena pachivi changu”?
10  Zvokuyeresa zviviri zvakasiyana uye zvokuyeresa zveefa zviviri zvakasiyana—zvose pamwe chete chinhu chinosemesa Jehovha.
11  Mukomana anoratidza kana basa rake rakachena uye kana rakarurama nezvaanoita.
12  Nzeve inonzwa neziso rinoona—Jehovha ndiye akazviita zvose zviri zviviri.
13  Usada hope, kuti urege kuva murombo. Vhura maziso ako; guta nezvokudya.
14  “Zvakaipa, zvakaipa!” anodaro mutengi, iye oenda hake. Zvino hoyo ozvirumbidza hake.
15  Kune ndarama, uyewo matombo ekorari mazhinji; asi miromo ine zivo midziyo inokosha.
16  Kana munhu akazviita chokumbofanobata kumunhu waasingazivi, tora nguo yake; uye kana akashamwaridzana nomukadzi wokumwe, mutorere chokumbofanobata.
17  Zvokudya zvinowanikwa nokureva nhema zvinofadza munhu, asi pashure muromo wake uchazara norukangarabwe.
18  Zvirongwa zvinosimbiswa kwazvo nokupanana mazano, uye irwa hondo yako nokutungamirira kwounyanzvi.
19  Munhu anofamba-famba achichera vamwe anobudisa zvakavanzika; uye usashamwaridzana nomunhu anonyengerwa nemiromo yake.
20  Munhu anotuka baba vake naamai vake, rambi rake richadzimwa kana rima rava kusvika.
21  Nhaka inowanikwa nemakaro pakutanga, asi ramangwana rayo harizokomborerwi.
22  Usati: “Ndichatsiva chakaipa!” Mirira Jehovha, iye achakuponesa.
23  Zvokuyeresa zviviri zvakasiyana chinhu chinosemesa Jehovha, uye chikero chinonyengera hachina kunaka.
24  Jehovha ndiye anoita kuti nhanho dzomurume akagwinya dzivepo. Asi munhu wepanyika angaziva sei nzira yake?
25  Iwo musungo kana munhu wepanyika akurumidza kushevedzera kuti, “Chitsvene!” iye ozoda kuongorora atopika mhiko.
26  Mambo akachenjera anoparadzira vanhu vakaipa, uye anoita kuti vhiri ritenderere pavari.
27  Mhepo yokufema yomunhu wepanyika irambi raJehovha, rinonyatsoongorora mukatikati medumbu.
28  Mutsa worudo nechokwadi—zvinochengetedza mambo; uye anotsigira chigaro chake choumambo nomutsa worudo.
29  Kunaka kwemajaya ndiro simba rawo, uye kubwinya kwevakwegura ndiko kuchena kwemisoro yavo.
30  Kurova kunokuzvura ndiko kunokwesha kuchibvisa zvakaipa; uye shamhu, dzinokwesha mukatikati medumbu.
1  Zvirevo zvaSoromoni mwanakomana waDhavhidhi, mambo waIsraeri,
2  zvokuti munhu azive uchenjeri uye kurangwa, azive mashoko okunzwisisa,
3  kuti agamuchire kuranga kunopa njere, kururama nokururamisira nokutendeka,
4  kuti zvipe vasina zivo njere, zvipe jaya zivo nemano okufunga.
5  Munhu akachenjera achateerera owana mumwe murayiridzo, uye munhu anonzwisisa ndiye anowana kutungamirira kwounyanzvi,
6  kuti anzwisise zvirevo nemadimikira, mashoko evanhu vakachenjera nezvirahwe zvavo.
7  Kutya Jehovha ndiko kutanga kwezivo. Uchenjeri uye kurangwa ndizvo zvinozvidzwa nemapenzi.
8  Mwanakomana wangu, teerera kuranga kwababa vako, uye usasiya mutemo waamai vako.
9  Nokuti izvo chishongo chakanaka chomumusoro mako chakaita sehata nechishongo chomuhuro chakanaka kwazvo mumutsipa mako.
10  Mwanakomana wangu, kana vatadzi vakaedza kukunyengedza, usabvuma.
11  Kana vakaramba vachiti: “Handei tose. Ngativandirei kuti titeure ropa. Ngativandirei vanhu vasina mhosva pasina chikonzero.
12  Ngativamedzei vari vapenyu sezvinoita Sheori, vari zvavari, sezvinoita vaya vanoburukira mugomba.
13  Ngatitsvakei zvinhu zvinokosha zvemarudzi ose. Ngatizadzei dzimba dzedu nezvakapambwa.
14  Unofanira kukanda mujenya wako patinokanda wedu kuti ubatane nesu. Tose zvedu ngativei nehomwe imwe chete”—
15  mwanakomana wangu, usafamba navo munzira imwe chete. Dzora tsoka dzako mumugwagwa wavo.
16  Nokuti tsoka dzavo ndedziya dzinomhanyira zvakaipa, uye vanoramba vachichimbidza kunoteura ropa.
17  Nokuti hazvibatsiri kuteya mambure shiri dzichizviona.
18  Naizvozvo vanovandira kuti vateure ropa radzo; vanovandira kuti vauraye mweya yadzo.
19  Ndizvo zvakaita makwara evanhu vose vanowana mubereko usina kururama. Iwo unouraya mweya wevaridzi vawo.
20  Uchenjeri hwechokwadi hunoramba huchishevedzera huri mumugwagwa. Hunoramba huchishevedzera huri munzvimbo dzinoungana vanhu.
21  Hunoshevedzera huri kumusoro kunoperera migwagwa ine ruzha. Hunotaura mashoko ahwo huri pamasuo emagedhi okupinda muguta huchiti:
22  “Imi vasingazivi mucharamba muchida kusaziva kusvikira riniko, nemi vaseki mucharamba muchida kuseka kwazvo kusvikira riniko, uye imi mapenzi mucharamba muchivenga zivo kusvikira riniko?
23  Dzokai kana ndakutsiurai. Ndichabva ndaita kuti simba rangu rouchenjeri ribude kwamuri; ndichaita kuti muzive mashoko angu.
24  Nokuti ndaishevedzera asi maingoramba, ndaitambanudza ruoko rwangu asi hapana aiva nehanya nazvo,
25  munoramba musina hanya nemazano angu ose, uye hamuna kugamuchira kutsiura kwangu,
26  iniwo ndichakusekai kana mava munjodzi yenyu, ndichakunyombai pachasvika zvamunotya,
27  pachasvika zvamunotya sezvinoita dutu, panosvika njodzi yenyu pano sezvinoita dutu, pamunosvikirwa nokutambudzika nenguva dzakaoma.
28  Panguva iyoyo vacharamba vachindishevedza, asi handizopinduri; vacharamba vachinditsvaka, asi havazondiwani,
29  nokuti vakavenga zivo, havana kusarudza kutya Jehovha.
30  Havana kubvuma zano rangu; havana kuremekedza kutsiura kwangu kwose.
31  Naizvozvo vachadya zvibereko zvenzira yavo, uye vachagutswa nemazano avo.
32  Nokuti kutsauka kwevasina zivo ndiko kuchavauraya, uye kushayiwa hanya kwemapenzi ndiko kuchaaparadza.
33  Munhu anonditeerera achagara akachengeteka, asinganetseki nokutya dambudziko.”
2  Mwanakomana wangu, kana ukagamuchira mashoko angu, ukachengeta mirayiro yangu,
2  kuti unyatsoteerera uchenjeri nenzeve dzako, kuti uite kuti mwoyo wako ude ungwaru;
3  uyezve, kana ukachemera kunzwisisa, ukashevedzera kuti uwane ungwaru,
4  kana ukaramba uchizvitsvaka sesirivha, ukaramba uchizvitsvaka sepfuma yakavanzwa,
5  ipapo uchanzwisisa kutya Jehovha, uye uchawana zivo pamusoro paMwari.
6  Nokuti Jehovha anopa uchenjeri; mumuromo make munobuda zivo noungwaru.
7  Achachengetera vanhu vakarurama uchenjeri hunobatsira; iye inhoo yevaya vanofamba vakavimbika,
8  nokurinda makwara okururamisira, uye acharinda nzira yevanhu vake vakavimbika.
9  Ipapo uchanzwisisa kururama nokururamisira nokutendeseka, izvo zvinhu zvose zvakanaka.
10  Uchenjeri pahunopinda mumwoyo mako uye zivo yofadza mweya wako,
11  mano okufunga acharamba akakurinda, ungwaru huchakuchengetedza,
12  kuti zvikununure panzira yakaipa, pamunhu anotaura zvinhu zvakatsauka,
13  pane vaya vanosiya makwara okururama kuti vafambe munzira dzerima,
14  pane vaya vanofarira kuita zvakaipa, vanofarira zvinhu zvakatsauka zvouipi;
15  vaya vane makwara asina kururama uye vanonyengera munzira dzavo dzose;
16  kuti zvikununure pamukadzi mutorwa, pamukadzi wokumwe anoita kuti mashoko ake atapire,
17  iye anosiya shamwari yaaivimba nayo achiri muduku uye anokanganwa sungano yaMwari wake.
18  Nokuti imba yake inonyura ichienda murufu uye makwara ake anonyura achienda kune vaya vasina simba vari murufu.
19  Hapana vanorara naye vanozodzoka, uyewo havazowanizve makwara evapenyu.
20  Chinangwa chacho ndechokuti ufambe munzira yevanhu vakanaka uye kuti uchengete makwara evakarurama.
21  Nokuti vakarurama ndivo vachagara panyika, uye vasina chavanopomerwa ndivo vachasara vari pairi.
22  Asi vakaipa vachaparadzwa panyika; uye vanyengeri, vachabviswa pairi.
3  Mwanakomana wangu, usakanganwa mutemo wangu, uye mwoyo wako ngauchengete mirayiro yangu,
2  nokuti uchawedzerwa mazuva mazhinji nemakore oupenyu norugare.
3  Mutsa worudo nechokwadi ngazvirege kukusiya. Zvisungirire mumutsipa mako. Zvinyore pahwendefa romwoyo wako,
4  uwane nyasha nenjere dzakanaka pamberi paMwari uye pamberi pomunhu wepanyika.
5  Vimba naJehovha nomwoyo wako wose, urege kuvimba nokunzwisisa kwako.
6  Funga nezvake munzira dzako dzose, uye iye acharuramisa makwara ako.
7  Usazviti wakachenjera. Itya Jehovha ubve pane zvakaipa.
8  Ngazvirape guvhu rako nokusimbisa mapfupa ako.
9  Kudza Jehovha nezvinhu zvako zvinokosha uye nezvibereko zvako zvokutanga pazvibereko zvose zvaunowana.
10  Ipapo matura ako achazara nezvakawanda; uye zvisviniro zvako zvichafashukira newaini itsva.
11  Haiwa mwanakomana wangu, usaramba kuranga kwaJehovha; uye usasema kutsiura kwake,
12  nokuti Jehovha anotsiura waanoda, sokutsiura kunoita baba mwanakomana wavanofarira.
13  Munhu anowana uchenjeri ndiye anofara, nomunhu anowana ungwaru,
14  nokuti kuva nahwo sepfuma kuri nani kupfuura kuva nesirivha sepfuma, uye kuva nahwo sezvibereko kuri nani kupfuura ndarama.
15  Hunokosha kupfuura matombo ekorari, uye zvimwe zvose zvinokufadza hazvigoni kuenzaniswa nahwo.
16  Mazuva mazhinji ari muruoko rwahwo rworudyi; muruoko rwahwo rworuboshwe mune pfuma nokukudzwa.
17  Nzira dzahwo inzira dzinofadza, uye migwagwa yahwo yose ndeyorugare.
18  Ihwo muti woupenyu kune vaya vanohubata, uye vaya vanohubata zvakasimba vachanzi vanofara.
19  Jehovha akavaka nheyo dzenyika achishandisa uchenjeri. Akasimbisa matenga achishandisa ungwaru.
20  Achishandisa zivo yake makungwa akakamukana, uye matenga ane makore anoramba achipfunha-pfunha mvura.
21  Mwanakomana wangu, ngazvirege kubva pamaziso ako. Chengetedza uchenjeri hunobatsira nemano okufunga,
22  zvichava upenyu kumweya wako norunako mumutsipa mako.
23  Ipapo uchafamba wakachengeteka panzira yako, uyewo tsoka yako haizogumburwi nechinhu chero chipi zvacho.
24  Pose paunorara pasi hauzotyi; chokwadi ucharara pasi, uye hope dzako dzichava dzinofadza.
25  Hauzotyi chero chinhu chipi zvacho chinotyisa chinongoerekana chauya, kana dutu rinouya pane vakaipa, nokuti riri kuuya.
26  Nokuti chokwadi Jehovha ndiye wauchavimba naye, uye iye achaita kuti tsoka yako irege kubatwa.
27  Usarega kuitira zvakanaka vaya vanofanira kuitirwa zvakanaka, kana ruoko rwako ruine simba rokuzviita.
28  Usati kune wokwako: “Enda uzodzoka uye ndichakupa mangwana,” iwe uine chimwe chinhu.
29  Usarongera wokwako chinhu chakaipa, paanenge agere newe achifunga kuti akachengeteka.
30  Usapopotedzana nomunhu pasina chikonzero, kana asina kukuitira zvakaipa.
31  Usaitira shanje murume anoita zvechisimba, kana kusarudza imwe yenzira dzake.
32  Nokuti munhu anonyengedzera anosemesa Jehovha, asi Iye anoshamwaridzana nevakarurama.
33  Jehovha anotuka imba yomunhu akaipa, asi anokomborera nzvimbo inogarwa nevakarurama.
34  Kana vari vaseki, iye achavanyomba; asi achanzwira nyasha vanyoro.
35  Vanhu vakachenjera vachakwidziridzwa, asi mapenzi achazvidzwa.
12  Anoda kurangwa anoda zivo, asi anovenga kutsiurwa haafungi.
2  Munhu akanaka anofarirwa naJehovha, asi munhu ane pfungwa dzakaipa anomuti akaipa.
3  Hapana munhu achasimbiswa nezvakaipa; asi midzi yevakarurama haizozununguswi.
4  Mudzimai anokwanisa ikorona kumurume wake, asi uya anonyadzisa akafanana nokuora kuri mumapfupa omurume wake.
5  Pfungwa dzevakarurama ndedzokururamisira; kutungamirira kwevakaipa unyengeri.
6  Mashoko evakaipa kuvandira ropa, asi miromo yevakarurama ndiyo ichavanunura.
7  Vakaipa vachaparadzwa uye havazovipo, asi imba yevakarurama icharamba yakamira.
8  Munhu acharumbidzwa nokuda kwomuromo wake wakangwara, asi ane mwoyo usina kururama achazvidzwa.
9  Munhu asingaremekedzwi asi aine mushandi ari nani pane anozvikudza asi achishayiwa zvokudya.
10  Munhu akarurama anotarisira mweya wechipfuwo chake, asi ngoni dzevakaipa dzine utsinye.
11  Munhu anorima munda wake achaguta zvokudya, asi uya anotevera zvinhu zvisingakoshi ane mwoyo usina njere.
12  Munhu akaipa anochiva mhuka yakabatwa mumambure evarume vakaipa; asi midzi yevakarurama inobereka zvibereko.
13  Munhu akaipa anoteyiwa nokudarika kwemiromo, asi munhu akarurama anobuda mudambudziko.
14  Munhu anogutswa nezvakanaka zvinobva pazvibereko zvomuromo wake, uye zvinoitwa nemaoko omunhu zvichadzoka kwaari.
15  Nzira yebenzi yakarurama mukuona kwaro, asi anoteerera zano akachenjera.
16  Benzi ndiro rinozivisa kutsamwa kwaro zuva iroro, asi munhu ane njere anofukidza ruzvidzo.
17  Munhu anobudisa mashoko akatendeka achataura zvakarurama, asi chapupu chenhema chinobudisa mashoko ounyengeri.
18  Kune munhu anotaura asingafungi zvinobaya sezvinoita bakatwa, asi rurimi rwevakachenjera runoporesa.
19  Muromo wechokwadi ndiwo uchasimbiswa nokusingaperi, asi rurimi rwenhema ruchangovapo kwenguva duku.
20  Unyengeri huri mumwoyo mevaya vanoronga kuita zvakaipa, asi vaya vanopa mazano ezvorugare vanofara.
21  Hapana chinhu chinokuvadza chichawira munhu akarurama, asi vakaipa ndivo vachazadzwa nedambudziko.
22  Miromo inoreva nhema chinhu chinosemesa Jehovha, asi vaya vakatendeka vanomufadza.
23  Munhu ane njere anovanza zivo, asi mwoyo yemapenzi ndiyo inoshevedzera upenzi.
24  Ruoko rwevanoshingaira ndirwo ruchatonga, asi ruoko rune usimbe ruchashanda basa rokumanikidzirwa.
25  Kuzvidya mwoyo kuri mumwoyo momunhu ndiko kuchaukotamisa, asi shoko rakanaka ndiro rinoita kuti ufare.
26  Munhu akarurama anoongorora mafuro ake, asi nzira yevakaipa inoita kuti vadzungaire.
27  Usimbe hahuzoiti kuti munhu adzingirire mhuka dzomusango, asi munhu anoshingaira ndiyo pfuma inokosha yomunhu.
28  Mugwara rokururama mune upenyu, uye kufamba mugwara rakwo hakuunzi rufu.
