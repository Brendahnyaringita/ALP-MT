10  Zvino muKesariya maiva nomumwe murume ainzi Koneriyasi, mukuru weuto weboka rokuItari, semashevedzerwo araiitwa,
2  murume akanga akazvipira uye aitya Mwari pamwe chete neveimba yake vose, uye aipa vanhu zvipo zvizhinji zvokuvanzwira ngoni uye aiteterera kuna Mwari nguva dzose.
3  Paawa inenge yechipfumbamwe yemasikati akanyatsoona pane zvaakaratidzwa ngirozi yaMwari ichiuya kwaari, ikati kwaari: “Koneriyasi!”
4  Murume wacho akanyatsoitarira uye, achitya, akati: “Chii, Ishe?” Iyo ikati kwaari: “Minyengetero yako nezvipo zvokunzwira ngoni zvakwira sechiyeuchidzo pamberi paMwari.
5  Zvino tuma varume kuJopa vanoshevedza mumwe Simoni anonzi Petro.
6  Murume uyu akagamuchirwa nomumwe munhu anonzi Simoni, musukuti wematehwe, ane imba iri pedyo negungwa.”
7  Ngirozi yakataura naye payakanga yangoenda, iye akashevedza vaviri vevashandi vake vomumba nomurwi akanga akazvipira kuna Mwari pakati pevaya vaimushandira nguva dzose,
8  akarondedzera kwavari zvinhu zvose, akavatuma kuJopa.
9  Zuva rakatevera vachiri parwendo rwavo uye vava kusvika muguta racho, Petro akakwira pamusoro pemba paawa inenge yechitanhatu kuti anyengetere.
10  Asi akanzwa nzara kwazvo. Zvavakanga vachigadzira zvokudya, akaita seabatwa nehope,
11  akaona denga richizaruka uye chinhu chinenge mudziyo chichiburuka chakaita sejira guru rerineni riri kudzikiswa panyika nemativi aro mana;
12  uye machiri makanga muine zvisikwa zvemarudzi ose zvine makumbo mana nezvinhu zvinokambaira zvepanyika neshiri dzokudenga.
13  Inzwi rakauya kwaari richiti: “Petro, simuka uuraye, udye!”
14  Asi Petro akati: “Kwete, Ishe, nokuti handina kumbodya chinhu chakasviba nechisina kuchena.”
15  Inzwi rakataurazve naye, kechipiri richiti: “Rega kuti zvinhu zvacheneswa naMwari zvakasviba.”
16  Izvi zvakaitika kechitatu, uye mudziyo wacho wakabva wakwidzwa kudenga.
17  Zvino Petro paakanga achiri kuvhiringidzika kwazvo mumwoyo make pamusoro pokuti zvaakaratidzwa zvaakanga aona zvingarevei, tarira! varume vakatumwa naKoneriyasi vakanga vabvunza imba yaSimoni uye vakanga vamira ipapo pagedhi.
18  Vakashevedzera, vakabvunza kana Simoni ainzi Petro akanga agamuchirwa ipapo.
19  Petro zvaakanga achifunga pamusoro pezvaakanga aratidzwa zvacho, mudzimu wakati: “Tarira! Varume vatatu vari kukutsvaka.
20  Zvisinei, simuka, buruka pasi uende navo, usingambozenguriri, nokuti ndavatuma.”
21  Naizvozvo Petro akaburuka pasi kuvarume vacho, akati: “Tarirai! Ndini wamuri kutsvaka. Mavingei pano?”
22  Ivo vakati: “Koneriyasi, mukuru weuto, murume akarurama, anotya Mwari uye anopupurirwa zvakanaka norudzi rwose rwevaJudha, akapiwa mirayiridzo yaMwari nengirozi tsvene kuti akushevedze kuti uuye kumba kwake kuti anzwe zvinhu zvauchataura.”
23  Naizvozvo akavati vapinde, akavagamuchira. Zuva rakatevera akasimuka, akaenda navo, uye dzimwe hama dzakanga dzabva kuJopa dzakaenda naye.
24  Pazuva rakatevera, akapinda muKesariya. Chokwadi, Koneriyasi akanga akavamirira uye akanga aunganidza hama dzake neshamwari dzapedyo.
25  Petro zvaakapinda, Koneriyasi akamuchingura, akawira pasi patsoka dzake, akamupfugamira.
26  Asi Petro akamusimudza, achiti: “Simuka; iniwo ndiri munhu.”
27  Zvaaikurukura naye akapinda, akawana vanhu vazhinji vakaungana,
28  iye akati kwavari: “Munonyatsoziva kuti hazvisi pamutemo sei kuti muJudha abatane kana kuti aswedere kune mumwe munhu werimwe dzinza; asi Mwari akandiratidza kuti hapana munhu wandinofanira kuti akasviba kana kuti haana kuchena.
29  Nokudaro ndauya, ndisingamborambi, pandashevedzwa. Naizvozvo ndiri kubvunza zvamandishevedzera.”
30  Naizvozvo Koneriyasi akati: “Mazuva mana apfuura kana tichiverenga kubva paawa ino, ndakanga ndichinyengetera ndiri mumba mangu paawa yechipfumbamwe, apo, tarira! murume akanga akapfeka zvipfeko zvinopenya akamira pamberi pangu,
31  akati, ‘Koneriyasi, munyengetero wako wanzwiwa uye zvipo zvako zvokunzwira ngoni zvayeukwa naMwari.
32  Naizvozvo, tuma vanhu kuJopa unoshevedza Simoni, anonzi Petro. Murume uyu ari kugara mumba maSimoni, musukuti wematehwe, pedyo negungwa.’
33  Naizvozvo ndakabva ndakutumira vanhu, uye waita zvakanaka kuuya kuno. Nokudaro panguva ino tose tiri pamberi paMwari kuti tinzwe zvinhu zvose zvawakarayirwa naJehovha kuti utaure.”
34  Petro akabva ashama muromo wake, akati: “Chokwadi ndinoona kuti Mwari haasaruri,
35  asi murudzi rwose munhu anomutya uye anoita zvakarurama anogamuchirwa naye.
36  Akatumira shoko kuvanakomana vaIsraeri kuti avazivise mashoko akanaka orugare pachishandiswa Jesu Kristu: Uyu ndiye Ishe wevamwe vose.
37  Munoziva nyaya yakataurwa pamusoro payo muJudhiya mose, kutangira kuGarireya pashure porubhabhatidzo rwakaparidzwa naJohani,
38  yokuti, Jesu wokuNazareta, akazodzwa sei naMwari nomudzimu mutsvene nesimba, iye akapota nomunyika iyoyo yose achiita zvakanaka uye achiporesa vose vakanga vakadzvinyirirwa naDhiyabhorosi; nokuti Mwari akanga ainaye.
39  Isu tiri zvapupu zvezvinhu zvose zvaakaita munyika yevaJudha nomuJerusarema; asi ivowo vakamuuraya nokumuturika padanda.
40  Mwari akamutsa Iyeyu pazuva rechitatu akamubvumira kuti aonekwe,
41  kwete nevanhu vose, asi nezvapupu zvakafanogadzwa naMwari, isu vacho, takadya nokunwa naye pashure pokunge amutswa kubva kuvakafa.
42  Uyewo, akatirayira kuparidzira vanhu nokupupura kwazvo kuti Uyu ndiye akagadzwa naMwari kuti ave mutongi wevapenyu nevakafa.
43  Vaprofita vose vanomupupurira, kuti munhu wose anotenda maari anokanganwirwa zvivi nomuzita rake.”
44  Petro achiri kutaura pamusoro pezvinhu izvi mudzimu mutsvene wakauya pane vaya vose vakanga vachinzwa shoko.
45  Vakatendeka vakanga vauya naPetro vaiva vamwe vevaya vakadzingiswa vakashamiswa, nokuti chipo chepachena chomudzimu mutsvene chakanga chichidururirwawo pavanhu vemamwe marudzi.
46  Nokuti vakavanzwa vachitaura nendimi uye vachikudza Mwari. Petro akabva ati:
47  “Pane munhu angadzivisa kushandiswa kwemvura here kuti ava vagamuchira mudzimu mutsvene sezvatakaitawo isu varege kubhabhatidzwa?”
48  Naizvozvo akavarayira kuti vabhabhatidzwe muzita raJesu Kristu. Vakabva vamukumbira kuti agare kwemazuva akati kuti.
4  Zvino vaviri vacho pavaitaura nevanhu, vapristi vakuru nomukuru mukuru wetemberi nevaSadhusi vakauya pavaiva,
2  vagumbuka nokuti ivo vakanga vachidzidzisa vanhu uye vakanga vachizivisa pachena kumuka kubva kuvakafa vachishandisa zvakaitika kuna Jesu;
3  uye vakavabata, vakavaisa muchitokisi kusvikira mangwana acho, nokuti akanga atova manheru.
4  Zvisinei, vazhinji vevaya vakanga vateerera hurukuro yacho vakatenda, uye varume vacho vakava zviuru zvinenge zvishanu.
5  Zuva rakatevera vatongi vavo nevarume vakuru nevanyori vakaungana muJerusarema
6  (uyewo Anasi mupristi mukuru naKayafasi naJohani naArekizanda nehama zhinji dzomupristi mukuru),
7  uye vakavamisa pakati pavo vakatanga kubvunza kuti: “Makaita izvi nesimba ripi kana kuti nezita raani?”
8  Zvino Petro, azadzwa nomudzimu mutsvene, akati kwavari: “Vatongi vevanhu nevarume vakuru,
9  kana tiri kubvunzurudzwa nhasi uno, nokuda kwebasa rakanaka ratakaitira murume anorwara, kuti murume uyu akaporeswa naani,
10  zivai izvi imi mose nevanhu vose vaIsraeri, kuti nezita raJesu Kristu wokuNazareta, wamakaroverera asi akamutswa naMwari kubva kuvakafa, murume uyu amire pano pamberi penyu apora nokuda kwaiyeyu.
11  Uyu ndiro ‘dombo rakanzi harikoshi nemi vavaki razova musoro wekona.’
12  Uyezve, hapana mumwe angaponesa vanhu, nokuti hapana rimwe zita pasi pedenga rakapiwa pakati pevanhu ratinofanira kuponeswa naro.”
13  Zvino pavakaona kuti Petro naJohani vaitaura vasingatyi, vakanzwisisa kuti vakanga vari vanhuwo zvavo, vasina kudzidza, ivo vakashamisika. Vakatanga kuziva kuti vaimbova naJesu;
14  uye zvavakanga vakatarira murume wacho akanga arapwa akamira navo, vakashaya chokupikisa nacho.
15  Naizvozvo vakavarayira kuti vabude muimba yeSanihedrini, uye vakatanga kurangana,
16  vachiti: “Tichaitei nevarume ava? Nokuti, chokwadi, chiratidzo chikuru chaitika nokwavari, icho chinoonekwa nevagari vose vomuJerusarema; uye hatigoni kuchiramba.
17  Zvisinei, kuti zvirege kuparadzirwazve kwose kwose pakati pevanhu, ngativatyisidzirei kuti varege kuzotaurazve vachishandisa zita iri chero kumunhu upi zvake.”
18  Naizvozvo vakavashevedza, vakavarayira, kuti vasambotaura kana kudzidzisa chero kupi zvako nezvezita raJesu.
19  Asi vachipindura, Petro naJohani vakati: “Kana zvakarurama pamberi paMwari kuti titeerere imi panzvimbo paMwari, tongai henyu.
20  Asi kana tiri isu, hatingaregi kutaura pamusoro pezvinhu zvatakaona nezvatakanzwa.”
21  Naizvozvo, pavakanga vavatyisidzirazve, vakavasunungura, zvavasina kuwana chikonzero chero chipi zvacho chokuti vavarange uye nokuda kwevanhu, nokuti vose vakanga vachikudza Mwari pamusoro pezvakanga zvaitika;
22  nokuti murume akanga aitirwa chiratidzo ichi chokuporeswa akanga aine makore anopfuura makumi mana.
23  Pashure pokusunungurwa, ivo vakaenda kuvanhu vokwavo, vakataura zvinhu zvavakanga vaudzwa nevapristi vakuru nevarume vakuru.
24  Vachinzwa izvi vose vakashevedzera nomwoyo mumwe kuna Mwari, vakati: “Changamire Ishe, Ndimi makaita denga nenyika negungwa nezvinhu zvose zviri mazviri,
25  uye nomudzimu mutsvene makataura muchishandisa muromo watateguru wedu Dhavhidhi, mushandi wenyu kuti, ‘Marudzi akaitirei mheremhere uye nei vanhu vakafungisisa zvinhu zvisina zvazvinobatsira?
26  Madzimambo epanyika akamira uye vatongi vakaungana pamwe chete kuti varwe naJehovha uye kuti varwe nomuzodziwa wake.’
27  Kunyange zvakadaro, Herodhi naPondiyo Pirato nevanhu vemamwe marudzi nevanhu vaIsraeri vakaungana muguta rino kuti varwe nomushandi wenyu mutsvene Jesu, wamakazodza,
28  kuti vaite zvinhu zvakafanosarudzwa noruoko rwenyu uye nokuronga kwenyu kuti zviitike.
29  Zvino, Jehovha, inzwai kutyisidzira kwavo, mubvumire varanda venyu kuti varambe vachitaura shoko renyu noushingi,
30  muchitambanudza ruoko rwenyu nokuda kwokuporesa uye zviratidzo nezvishamiso zvichiitika nezita romushandi wenyu mutsvene Jesu.”
31  Pavakanga vateterera, nzvimbo yavakanga vakaungana mairi yakazununguka; uye vose zvavo vakazadzwa nomudzimu mutsvene uye vakanga vachitaura shoko raMwari noushingi.
32  Zvakare, vanhu vazhinji pane vaya vakanga vatenda vakanga vaine mwoyo nomweya mumwe, hapana kunyange nomumwe aiti zvinhu zvaaiva nazvo ndezvake oga; asi kuti zvose zvavaiva nazvo zvaiva zvavo vose.
33  Uyewo, vaapostora vakaramba vachipupura nesimba guru pamusoro porumuko rwaShe Jesu; uye vose vakaitirwa mutsa usina kukodzera kuwanwa mukuru kwazvo.
34  Chokwadi, pakati pavo pakanga pasina aishayiwa; nokuti vose vakanga vaine minda kana dzimba vaizvitengesa vachiuya nezvainge zvawanikwa pazvinhu zvainge zvatengeswa
35  uye vaizviisa patsoka dzevaapostora. Uyewo mumwe nomumwe aizogoverwa, sokushayiwa kwaaiita.
36  Naizvozvo Josefa, uya akapiwa zita rokuti Bhanabhasi nevaapostora, zvinoreva kuti, Mwanakomana Wokunyaradza, kana zvashandurwa, muRevhi, munhu wokuKupro,
37  aiva nomunda, akautengesa, akauya nemari yacho, akaiisa patsoka dzevaapostora.
26  Agripa akati kuna Pauro: “Unobvumirwa kutaura uchizvidzivirira.” Pauro akabva atambanudza ruoko rwake, akataura achizvidzivirira achiti:
2  “Mambo Agripa, pamusoro pezvinhu zvose zvandiri kupomerwa nevaJudha, ndinofara kuti nhasi ndiri kutaura ndichizvidzivirira ndiri pamberi penyu imi,
3  kunyanya zvamuri nyanzvi patsika dzose nenharo dziri pakati pevaJudha. Naizvozvo ndinokukumbirai kuti mundinzwe muchishivirira.
4  “Chokwadi, kana ari mararamiro angu kubvira ndichiri muduku, andakararama kubvira pakutanga pakati porudzi rwangu uye muJerusarema, vaJudha vose
5  vaimbozivana neni kubvira pakutanga vanoziva, kana vachida havo kupupurira, kuti ndaiva muFarisi maererano neboka risingatsaudziri remanamatiro edu.
6  Asi zvino ndinomira ndashevedzerwa kutongwa nokuda kwetariro yechipikirwa chakaitwa naMwari kumadzitateguru edu;
7  asi madzinza edu ane gumi nemaviri ari kutarisira kuwana kuzadzika kwechipikirwa ichi nokumuitira basa dzvene kwazvo usiku nemasikati. Ndiri kupomerwa nevaJudha pamusoro petariro iyi, haiwa mambo.
8  “Nei zvichiita sezvinhu zvisingadaviriki pakati penyu kuti Mwari anomutsa vakafa?
9  Kana ndiri ini, chokwadi ndakafunga mumwoyo mangu kuti ndinofanira kuita mabasa mazhinji anopesana nezita raJesu wokuNazareta;
10  chokwadi, andakaita muJerusarema, uye ini ndakakiyira vatsvene vazhinji mumajeri, zvandakanga ndagamuchira simba kubva kuvapristi vakuru; uye pavaifanira kuurayiwa, ndaizvitsigira.
11  Ndaiedza kuvamanikidza kuti varambe kutenda kwavo nokuvaranga kazhinji mumasinagogi ose; uye zvandaivapengera kwazvo, ndakatosvika pakuvatambudza kunyange mune mamwe maguta.
12  “Zvandakanga ndichishingairira zvinhu izvi ndichienda kuDhamasiko ndapiwa simba uye ndarayirwa nevapristi vakuru,
13  haiwa imi mambo, masikati makuru ndiri mumugwagwa, ndakaona chiedza chaibva kudenga chinopfuura kupenya kwezuva chichipenya kumativi angu ose neevaya vandaifamba navo.
14  Tose patakanga tawira pasi, ini ndakanzwa inzwi richiti kwandiri mumutauro wechiHebheru, ‘Sauro, Sauro, uri kunditambudzirei? Kuramba uchikava zvibayiso kunoita kuti zvikuomere.’
15  Asi ndakati, ‘Ndimi ani, Ishe?’ Ishe akati, ‘Ndini Jesu, wauri kutambudza.
16  Kunyange zvakadaro, simuka umire netsoka dzako. Nokuti ndaita kuti ndioneke kwauri, kuti ndikusarudze uve mushumiri uye chapupu chezvinhu zvawaona nezvinhu zvandichaita kuti uone pamusoro pangu;
17  pandinenge ndichikununura pavanhu ava nepane mamwe marudzi andiri kukutuma kwaari,
18  kuti usvinudze maziso avo, kuti uvatendeutse kubva murima uchivaendesa kuchiedza uye kubva pasimba raSatani uchivaendesa kuna Mwari, kuti vagamuchire kukanganwirwa zvivi nenhaka pakati pevaya vakatsveneswa nokutenda kwavo mandiri.’
19  “Saka, Mambo Agripa, handina kurega kuteerera zvandakaona zvokudenga,
20  asi kutanga kune vari muDhamasiko nokune vaya vari muJerusarema, nenyika yose yeJudhiya, nokune mamwe marudzi ndakavaendesera mashoko okuti vaifanira kupfidza votendeukira kuna Mwari nokuita mabasa anokodzera rupfidzo.
21  VaJudha vakandibata mutemberi pamusoro pezvinhu izvozvi vakaedza kundiuraya.
22  Zvisinei, ndinoramba ndichipupurira vose vakuru nevaduku kusvikira nhasi, nokuti ndakawana rubatsiro runobva kuna Mwari, asi pasina chandinotaura kunze kwezvinhu zvakataurwa mune Zvakanyorwa nevaprofita uyewo Zvakanyorwa naMosesi kuti zvaizoitika,
23  zvokuti Kristu aizotambura uye, zvaari wokutanga kumutswa kubva kuvakafa, aizozivisa chiedza kune vanhu ava nokune mamwe marudzi.”
24  Zvino paaitaura zvinhu izvi achizvidzivirira, Festo akati nenzwi guru: “Pauro, wava kupenga! Kudzidza zvikuru kwava kukupengesa!”
25  Asi Pauro akati: “Handisi kupenga, Haiwa Changamire Festo, asi ndiri kutaura mashoko echokwadi uye epfungwa dzakanaka.
26  Chokwadi, mambo wandiri kutaura naye norusununguko rwokutaura anonyatsoziva zvinhu izvi; nokuti ndinotenda kuti hapana kana chimwe chezvinhu izvi chaasingazivi, nokuti chinhu ichi hachina kuitwa pakavanda.
27  Imi, Mambo Agripa, munotenda Zvakanyorwa nevaprofita here? Ndinoziva kuti munotenda.”
28  Asi Agripa akati kuna Pauro: “Nenguva pfupi ungatondinyengetedza kuva muKristu.”
29  Pauro akati: “Ndinonyengetera kuna Mwari kuti murege kuva imi chete asiwo vaya vose vari kundinzwa nhasi, kuti muve vanhu vakaita seni, mungava munguva pfupi kana kuti munguva refu, asi tichingosiyana pazvisungo izvi chete.”
30  Zvino mambo akasimuka uye gavhuna naBhenisi nevarume vakanga vagere navo vakasimukawo.
31  Asi zvavakanga vachienda, vakatanga kutaurirana, vachiti: “Munhu uyu haaiti chinhu chakakodzera rufu kana kuti zvisungo.”
32  Zvakare, Agripa akati kuna Festo: “Munhu uyu angadai asunungurwa kudai anga asina kukwidza mhosva yacho kuna Kesari.”
11  Zvino vaapostora nehama dzakanga dziri muJudhiya vakanzwa kuti vanhu vemamwe marudzi vakanga vagamuchirawo shoko raMwari.
2  Naizvozvo Petro paakakwira kuJerusarema, vaitsigira kudzingiswa vakatanga kuita nharo naye,
3  vachiti akanga apinda mumba mevanhu vaiva vasina kudzingiswa uye akanga adya navo.
4  Petro akatanga uye akavatsanangurira zvinhu zvose, achiti:
5  “Ndakanga ndiri muguta reJopa ndichinyengetera, uye ndakaita sendabatwa nehope ndikaona pane zvandakaratidzwa, chinhu chinenge mudziyo chichiburuka sejira guru rerineni riri kudzikiswa nemativi aro mana richibva kudenga, uye chakauya pandakanga ndiri chaipo.
6  Ndichinyatsotarira machiri, ndakacherechedza, ndikaona zvisikwa zvine makumbo mana zvepanyika nemhuka dzomusango nezvinhu zvinokambaira neshiri dzokudenga.
7  Ndakanzwawo inzwi richiti kwandiri, ‘Petro, simuka, uraya udye!’
8  Asi ndakati, ‘Kwete, Ishe, nokuti chinhu chakasviba kana chisina kuchena hachisati chambopinda mumuromo mangu.’
9  Inzwi rakabva kudenga rakapindura kechipiri rikati, ‘Iwe rega kuti zvinhu zvakacheneswa naMwari zvakasviba.’
10  Izvi zvakaitika kechitatu, uye zvinhu zvose zvakakwidzwa zvichidzokera kudenga.
11  Uyewo, tarira! panguva iyoyo pakanga paine varume vatatu vakanga vakamira pamba patakanga tiri, vatumwa kwandiri vachibva kuKesariya.
12  Naizvozvo mudzimu wakandiudza kuti ndiende navo, ndisingambozenguriri. Asi idzi hama nhanhatu dzakaendawo neni, uye takapinda mumba momunhu wacho.
13  “Iye akatiudza maonero aakaita ngirozi imire mumba make ichiti, ‘Tuma vanhu kuJopa, unoshevedza Simoni anonzi Petro,
14  uye achakuudza zvinhu zvaungaita iwe neveimba yako yose kuti muponeswe.’
15  Asi pandakatanga kutaura, mudzimu mutsvene wakaburukira pavari sezvawakaitawo patiri pakutanga.
16  Naizvozvo ndakayeuka shoko raShe, kuti aiti, ‘Kana ari Johani, akabhabhatidza nemvura, asi imi muchabhabhatidzwa nomudzimu mutsvene.’
17  Naizvozvo, kana Mwari akavapa chipo chepachena chakafanana nechaakatipawo isu takatenda munaShe Jesu Kristu, ini ndaiva ani zvangu kuti ndikwanise kudzivisa Mwari?”
18  Zvino pavakanzwa zvinhu izvi, vakabvuma, uye vakakudza Mwari, vachiti: “Zvinoka, Mwari apawo vanhu vemamwe marudzi mukana wokupfidza nokuda kwoupenyu.”
19  Naizvozvo vaya vakanga vaparadzirwa nokutambudzwa kwakamuka pamusoro paStefani vakaenda vakanosvika kuFenikiya nokuKupro nokuAndiyoki, asi vasingatauri shoko naani zvake kunze kwevaJudha chete.
20  Zvisinei, pakati pavo pakanga paine varume vokuKupro nevokuKurini vakauya kuAndiyoki vakatanga kutaura nevanhu vaitaura chiGiriki, vachizivisa mashoko akanaka aShe Jesu.
21  Uyezve, ruoko rwaJehovha rwakanga ruinavo, uye vazhinji kwazvo vakava vatendi vakatendeukira kunaShe.
22  Mashoko pamusoro pavo akasvika munzeve dzeungano yakanga iri muJerusarema, uye vakatuma Bhanabhasi kuti anosvika kuAndiyoki.
23  Paakasvika, akaona mutsa usina kukodzera kuwanwa waMwari, akafara, akatanga kuvakurudzira vose kuti varambe vari munaShe nokutsunga kwomwoyo;
24  nokuti akanga ari munhu akanaka azere nomudzimu mutsvene uye nokutenda. Boka guru revanhu rakawedzerwa kunaShe.
25  Naizvozvo akaenda kuTaso kuti anonyatsotsvaka Sauro
26  uye, pashure pokunge amuwana, akauya naye kuAndiyoki. Nokudaro kwegore rose vakaungana navo muungano, vakadzidzisa boka guru revanhu, uye maiva muAndiyoki umo vadzidzi vakatanga kutumidzwa kuti vaKristu nokutungamirira kwaMwari.
27  Zvino mumazuva aya vaprofita vakauya kuAndiyoki vachibva kuJerusarema.
28  Mumwe wavo ainzi Agabhasi akasimuka, akatanga kuratidza nomudzimu kuti nzara huru yakanga yava kuda kuuya munyika yose inogarwa; iyo, chokwadi, yakaitika munguva yaKraudhiyo.
29  Naizvozvo vaya vaiva vadzidzi vakasarudza, mumwe nomumwe wavo maererano nezvaaigona, kuti vaite basa rokuyamura nokutumira zvinhu kuhama dzaigara muJudhiya;
30  uye vakaita izvi, vachizvitumira kuvarume vakuru noruoko rwaBhanabhasi naSauro.
8  Kana ari Sauro, akanga achibvumirana nokupondwa kwake. Pazuva iroro kutambudzwa kukuru kwakamuka paungano yaiva muJerusarema; vose kunze kwevaapostora chete vakapararira munzvimbo dzose dzeJudhiya neSamariya.
2  Asi varume vaitya Mwari vakanoviga Stefani, uye vakamuchema kwazvo.
3  Zvisinei, Sauro akatanga kutambudza ungano. Achipinda nechisimba muimba imwe neimwe uye, achizvuzvurudza varume nevakadzi, aivaisa kujeri.
4  Zvisinei, vaya vakanga vapararira vakapfuura nomunyika iyoyo vachizivisa mashoko akanaka eshoko racho.
5  Kana ari Firipi, akaburukira kuguta reSamariya, akatanga kuvaparidzira nezvaKristu.
6  Mapoka evanhu akanga achiteerera nomwoyo mumwe zvinhu zvaitaurwa naFiripi pavakanga vakateerera uye vakatarira zviratidzo zvaakanga achiita.
7  Nokuti pakanga paine vazhinji vaiva nemidzimu isina kuchena, iyoyi yaishevedzera nenzwi guru yobva yabuda. Zvakare, vazhinji vakanga vakaoma rutivi rwomuviri uye vakanga vakaremara vakarapwa.
8  Naizvozvo muguta iroro makava nomufaro mukuru.
9  Zvino muguta racho maiva nomumwe murume ainzi Simoni, uyo, izvi zvisati zvaitika, akanga achiita zvemashiripiti, achishamisa rudzi rweSamariya, achizviti akanga ari munhu anokosha.
10  Vose zvavo, kubvira kumuduku wavo kusvikira kumukuru wavo, vaimuteerera vachiti: “Murume uyu ndiye Simba raMwari, rinogona kunzi iGuru.”
11  Naizvozvo vaimuteerera nokuti akanga avashamisa kwenguva refu nokuita mashiripiti ake.
12  Asi zvino pavakatenda Firipi, akanga achizivisa mashoko akanaka pamusoro poumambo hwaMwari uye pamusoro pezita raJesu Kristu, vakabva vabhabhatidzwa, varume nevakadzi.
13  Simoni akavawo mutendi, uye pashure pokunge abhabhatidzwa, akanga aina Firipi nguva dzose; uye, akashamiswa paakaona zviratidzo nemabasa esimba makuru achiitika.
14  Vaapostora vaiva muJerusarema pavakanzwa kuti Samariya yakanga yagamuchira shoko raMwari, vakatumira Petro naJohani ikoko;
15  uye ivava vakaburukira kwavari, vakavanyengeterera kuti vawane mudzimu mutsvene.
16  Nokuti wakanga usati waburukira pana ani naani wavo, asi vakanga vangobhabhatidzwa muzita raShe Jesu.
17  Vakabva vaisa maoko avo pavari, ivo vakatanga kugamuchira mudzimu mutsvene.
18  Zvino Simoni paakaona kuti mudzimu wakapiwa nokuiswa kwemaoko evaapostora, akavapa mari,
19  achiti: “Ndipeiwo simba iri, kuti munhu wose wandinoisa maoko angu paari agamuchire mudzimu mutsvene.”
20  Asi Petro akati kwaari: “Sirivha yako ngaiparare newe, nokuti wafunga kuwana chipo chaMwari chepachena uchishandisa mari.
21  Hauna rutivi kana mugove munyaya iyi, nokuti mwoyo wako hauna kururama pamberi paMwari.
22  Naizvozvo, pfidza uipi hwako uhwu, uteterere Jehovha kuti, kana zvichibvira, ukanganwirwe kufunga kwomwoyo wako;
23  nokuti ndinoona kuti uri nduru inovava uye chisungo chokusarurama.”
24  Achipindura, Simoni akati: “Nditetererei kuna Jehovha kuti parege kuva nechinhu chimwe chete pane zvamataura chingauya pandiri.”
25  Naizvozvo, pavakanga vapupura kwazvo uye vataura shoko raJehovha, vakadzokera kuJerusarema, vachizivisa mashoko akanaka mumisha mizhinji yevaSamariya.
26  Zvisinei, ngirozi yaJehovha yakataura naFiripi, ichiti: “Simuka uende kumaodzanyemba kumugwagwa unobva kuJerusarema uchiburukira kuGaza.” (Uyu mugwagwa womurenje.)
27  Naizvozvo iye akasimuka, akaenda, uye tarira! kwaiva nomukuru mukuru wokuItiopiya, murume aiva nesimba aiva pasi paKandase mambokadzi wevaItiopiya, akanga ari mutarisiri wepfuma yake yose. Akanga aenda kuJerusarema kunonamata,
28  asi akanga ava kudzokera uye akanga agere mungoro yake achiverenga zvinonzwika bhuku romuprofita Isaya.
29  Naizvozvo mudzimu wakati kuna Firipi: “Swedera ufambe pamwe chete nengoro iyi.”
30  Firipi akamhanya ari parutivi, akamunzwa achiverenga zvinonzwika bhuku romuprofita Isaya, akati: “Unonyatsoziva zvauri kuverenga here?”
31  Iye akati: “Chokwadi, ndingadaro sei kana mumwe asingandirayiridzi?” Iye akakumbira Firipi kuti akwire, agare naye.
32  Zvino chikamu choRugwaro chaakanga achiverenga zvinonzwika chaiva ichi: “Segwai akaendeswa kunourayiwa, uye segwayana rinyerere pamberi pomuveuri waro, naizvozvo iye haashami muromo wake.
33  Paainyadziswa kutongwa kwakabviswa kwaari. Ndiani achataura mashoko echizvarwa chake? Nokuti upenyu hwake hunobviswa panyika.”
34  Achipindura, mukuru mukuru wacho akati kuna Firipi: “Ndinokukumbira, Muprofita ari kutaura izvi pamusoro paani? Pamusoro pake here kana kuti pamusoro pomumwe munhu?”
35  Firipi akashama muromo wake uye, achitanga noRugwaro urwu, akamuzivisa mashoko akanaka pamusoro paJesu.
36  Zvino zvavakanga vachienda vari mumugwagwa, vakasvika paiva nemvura zhinji, mukuru mukuru wacho akati: “Tarira! Mvura zhinji; chii chinonditadzisa kubhabhatidzwa?”
37  ——
38  Naizvozvo akarayira kuti ngoro imire, vakapinda mumvura, iye Firipi nomukuru mukuru wacho; uye akamubhabhatidza.
39  Pavakanga vabuda mumvura, mudzimu waJehovha wakakurumidza kubvisa Firipi, uye mukuru mukuru wacho haana kuzomuona, nokuti iye akaramba achienda zvake achifara.
40  Asi Firipi akawanikwa ava kuAshdhodhi, uye akapfuura nomunharaunda yacho, akaramba achizivisa mashoko akanaka kumaguta ose kusvikira asvika kuKesariya.
16  Naizvozvo iye akasvika kuDhebhe uyewo kuRistra. Uye tarira! paiva nomumwe mudzidzi ainzi Timoti, mwanakomana womukadzi muJudha aiva mutendi asi baba vake vari muGiriki,
2  iye aipupurirwa zvakanaka kwazvo nehama dzomuRistra neIkoniyumu.
3  Pauro akataura kuti aida kuenda nomurume uyu, akamutora akamudzingisa nokuda kwevaJudha vaiva munzvimbo idzodzo, nokuti vose vaiziva kuti baba vake vaiva muGiriki.
4  Zvino zvavaifamba nomumaguta vaipa vakanga varimo mirayiro yakanga yasarudzwa nevaapostora nevarume vakuru vaiva muJerusarema kuti vachengete.
5  Naizvozvo, chokwadi, ungano dzakaramba dzichisimbiswa pakutenda uye dzichiwedzera vanhu vazhinji zuva nezuva.
6  Zvakare, vakapfuura nomuFrijiya nomunyika yeGaratiya, nokuti vakarambidzwa nomudzimu mutsvene kutaura shoko muruwa rweEzhiya.
7  Uyezve, pavakasvika kuMisiya vakaedza kupinda muBhitiniya, asi mudzimu waishandiswa naJesu hauna kuvabvumira.
8  Naizvozvo vakapfuura pedyo neMisiya vakaburukira kuTroasi.
9  Pauro akaona chiratidzo usiku: mumwe murume muMakedhoniya akanga akamira achimuteterera achiti: “Yambukirai kuMakedhoniya mutibatsire.”
10  Zvino nokukurumidza pashure pokunge aona chiratidzo chacho, takatsvaka kuenda kuMakedhoniya, tichigumisa kuti Mwari akanga atishevedza kuti tizivise mashoko akanaka kwavari.
11  Naizvozvo takapinda mugungwa tichibva kuTroasi, tikafamba takananga kuSamotrasi, asi zuva rakatevera takananga kuNeaporisi,
12  uye tichibva ipapo takaenda kuFiripi, guta raiva pasi peRoma, riri guta rinokosha roruwa rweMakedhoniya. Takaramba tiri muguta iri, tikapedza mazuva akati kuti.
13  Nezuva resabata takabuda kunze kwegedhi pedyo norwizi, pataifunga kuti paiva nenzvimbo yokunyengeterera; uye takagara pasi, tikatanga kutaura nevakadzi vakanga vaungana.
14  Mumwe mukadzi ainzi Ridhiya, mutengesi wenguo dzepepuru, wokuguta reTiyatira uye aiva munamati waMwari, akanga achiteerera, uye Jehovha akanyatsovhura mwoyo wake kuti ateerere zvinhu zvakanga zvichitaurwa naPauro.
15  Zvino iye neveimba yake pavakabhabhatidzwa, akateterera achiti: “Kana muchiona kuti ndakatendeka kuna Jehovha, pindai mumba mangu, mugare.” Uye akangoita kuti tipinde.
16  Zvino patakanga tichienda kunzvimbo yokunyengeterera, takasangana nomumwe mushandikadzi akanga aine mudzimu, dhimoni rokushopera. Aiwanisa vanatenzi vake pfuma zhinji nokufembera.
17  Musikana uyu akaramba achitevera Pauro nesu achishevedzera nemashoko okuti: “Varume ava varanda vaMwari Wokumusorosoro, vari kukuparidzirai nzira yoruponeso.”
18  Akaramba achiita izvi kwemazuva mazhinji. Pakupedzisira Pauro akaneta nazvo, akatendeuka, akati kumudzimu wacho: “Ndinokurayira nezita raJesu Kristu kuti ubude maari.” Uye iwo wakabuda maari paawa iyoyo chaiyo.
19  Zvino, vanatenzi vake pavakaona kuti tariro yavo yokupfuma yakanga yabva, vakabata Pauro naSirasi, vakavazvuzvurudzira kuvatongi pamusika,
20  uye, vachivaendesa kuvakuru vehurumende, vakati: “Varume ava vari kukanganisa guta redu kwazvo, ivo zvavari vaJudha,
21  uye vari kuparidzira tsika dzisingabvumirwi nomutemo kuti isu tigamuchire kana kuti tiite, zvatiri vaRoma.”
22  Boka revanhu rakavamukira pamwe chete; uye pashure pokunge vakuru vehurumende vavabvarurira nguo dzokunze vachidzibvisa, vakarayira kuti varohwe neshamhu.
23  Pashure pokunge vavarova kwazvo, vakavakanda mujeri, vachirayira murindi wejeri kuti anyatsovachengetedza.
24  Zvaakanga apiwa murayiro wakadaro, iye akavakanda mujeri romukatikati ndokusunga zvakasimba tsoka dzavo mumatanda.
25  Asi panenge pakati pousiku Pauro naSirasi vakanga vachinyengetera vachirumbidza Mwari norwiyo; chokwadi, vamwe vasungwa vakanga vachivanzwa.
26  Kudengenyeka kwenyika kukuru kwakangoerekana kwaitika, zvokuti nheyo dzejeri dzakazununguswa. Zvakare, masuo ose akabva azaruka, uye zvisungo zvavo vose zvakasununguka.
27  Murindi wejeri, achimuka pahope uye achiona kuti masuo ejeri akanga akazaruka, akavhomora bakatwa rake uye akanga ava kuda kuzviuraya, achifunga kuti vasungwa vacho vakanga vatiza.
28  Asi Pauro akashevedzera nenzwi guru, achiti: “Usazvikuvadza, nokuti tose tiri muno!”
29  Naizvozvo akakumbira zvokuvhenekesa, akasvetukira imomo uye, achidedera, akawira pasi pamberi paPauro naSirasi.
30  Akavabudisa kunze, akati: “Madzichangamire, ndingaitei kuti ndiponeswe?”
31  Ivo vakati: “Tenda munaShe Jesu uye uchaponeswa, iwe neveimba yako.”
32  Vakamutaurira shoko raJehovha nevaya vose vaiva mumba make.
33  Akaenda navo muawa iyoyo yousiku, akavashambidza maronda avo; uye, vose zvavo, iye nevokwake vakabhabhatidzwa pakarepo.
34  Akavapinza mumba make, akagadzira tafura yezvokudya pamberi pavo, akafara kwazvo neimba yake yose zvaakanga atenda Mwari.
35  Pakwakanga kwaedza, vakuru vehurumende vakatuma mapurisa kunoti: “Sunungura varume vaya.”
36  Naizvozvo murindi wejeri akaudza Pauro mashoko avo achiti: “Vakuru vehurumende vatuma vanhu kuti imi vaviri musunungurwe. Naizvozvo, budai muende henyu norugare.”
37  Asi Pauro akati kwavari: “Vakatirova pamberi pevanhu vose tisina kupiwa mhosva, isu vanhu vaRoma, vakatikanda mujeri; uye zvino vava kutikanda kunze pachivande here? Aiwa, hazviiti! asi ngavauye vatibudise ivo.”
38  Naizvozvo mapurisa akaudza vakuru vehurumende mashoko aya. Ava vakatanga kutya pavakanzwa kuti varume vacho vaiva vaRoma.
39  Naizvozvo vakauya, vakavateterera uye, pashure pokuvabudisa, vakavakumbira kubva muguta iroro.
40  Asi ivo vakabuda mujeri, vakaenda kumba kwaRidhiya, uye pavakaona hama vakadzikurudzira, vakabva vaenda.
18  Pashure pezvinhu izvi akabva muAtene, akaenda kuKorinde.
2  Akawana mumwe muJudha ainzi Akwira, wokuPontasi akanga achangosvika achibva kuItari, nomudzimai wake Prisira, nokuti Kraudhiyo akanga arayira vaJudha vose kuti vabve muRoma. Naizvozvo akaenda kwavari
3  uye akagara pamba pavo nokuti vaiita basa rakafanana nerake, uye vakashanda, nokuti basa ravo raiva rokugadzira matende.
4  Zvisinei, aikurukura musinagogi masabata ose uye ainyengetedza vaJudha nevaGiriki.
5  Zvino, Sirasi naTimoti pavakasvika vachibva kuMakedhoniya, Pauro akatanga kubatikana kwazvo nokuparidza shoko, achipupurira kuvaJudha kuti avaratidze kuti Jesu ndiye Kristu.
6  Asi pashure pokunge varamba vachishora vachimutuka, akazunza nguo dzake, akati kwavari: “Ropa renyu ngarive pamisoro yenyu. Ini ndakachena. Kubvira zvino ndichaenda kuvanhu vemamwe marudzi.”
7  Naizvozvo akabva ipapo, akanopinda mumba momunhu ainzi Titiyo Justo, ainamata Mwari, aiva neimba yakanga yakabatana nesinagogi.
8  Asi Krispo mukuru aitungamirira sinagogi akatenda munaShe, uye ndizvo zvakaitawo imba yake yose. VaKorinde vazhinji vakazvinzwa vakatanga kutenda, vakabhabhatidzwa.
9  Zvakare, usiku Ishe akati kuna Pauro pane zvaakaratidzwa: “Usatya, asi ramba uchitaura uye usaramba wakanyarara,
10  nokuti ndinewe uye hapana munhu achakurwisa kuti akuitire zvinokuvadza; nokuti ndine vanhu vazhinji muguta rino.”
11  Naizvozvo akagara ari ipapo kwegore nemwedzi mitanhatu, achidzidzisa shoko raMwari pakati pavo.
12  Zvino Gariyo paakanga ari mutongi weAkaya, vaJudha vakamukira Pauro nomwoyo mumwe, vakamuendesa kuchigaro chokutonga,
13  vachiti: “Munhu uyu ari kunyengetedza vanhu kuti vanamate Mwari zvinopesana nomutemo.”
14  Asi Pauro zvaakanga ava kuda kushama muromo wake, Gariyo akati kuvaJudha: “Haiwa vaJudha, chokwadi kudai changa chiri chinhu chisina kururama kana chakaipa choushati, ndaizova nechikonzero chokukushivirirai kwazvo.
15  Asi kana dziri nharo pamusoro pemashoko nemazita nomutemo wenyu, imi munofanira kuzvitarisira. Handidi kuva mutongi wezvinhu izvi.”
16  Akabva avadzinga pamberi pechigaro chokutonga.
17  Naizvozvo vose vakabata Sositenesi mukuru aitungamirira sinagogi, vakatanga kumurova vari pamberi pechigaro chokutonga. Asi Gariyo haana hake kumbova nehanya nezvinhu izvi.
18  Zvisinei, pashure pokugara mamwe mazuva mazhinji, Pauro akaoneka hama, akabva aenda nechikepe kuSiriya, uye Prisira naAkwira vaiva naye, bvudzi romusoro wake zvarakanga radimburirwa muKenkreya, nokuti akanga aita mhiko.
19  Naizvozvo vakasvika kuEfeso, akavasiya ipapo; asi iye akapinda musinagogi, akakurukurirana nevaJudha.
20  Kunyange zvazvo vakaramba vachimukumbira kuti agare kwenguva refu, haana kubvuma
21  asi akaoneka, akavaudza kuti: “Ndichadzokazve kwamuri, kana Jehovha achida.” Akabva muEfeso, akapinda mugungwa,
22  akasvika kuKesariya. Akakwira, akanokwazisa ungano, akazoburukira kuAndiyoki.
23  Pavakapedza nguva yakati kuti ikoko, akabva, akaenda nzvimbo nenzvimbo nomunyika yeGaratiya neFrijiya, achisimbisa vadzidzi vose.
24  Zvino mumwe muJudha ainzi Aporo, wokuArekizandriya, aiva nyanzvi pakutaura, akasvika muEfeso; uye ainyatsoziva Magwaro.
25  Murume uyu akanga arayiridzwa nzira yaJehovha achiita zvokutaurirwa nomuromo uye, zvaakanga achipisa nomudzimu, akatanga kutaura nokudzidzisa nenzira yakarurama zvinhu zvine chokuita naJesu, asi aingoziva rubhabhatidzo rwaJohani chete.
26  Murume uyu akatanga kutaura noushingi musinagogi. Prisira naAkwira pavakamunzwa, vakamutora, vakava naye, vakamutsanangurira nzira yaMwari zvakanyatsorurama.
27  Uyezve, nokuti aida kuyambukira kuAkaya, hama dzakanyorera vadzidzi, dzichivarayira kuti vamugamuchire nomutsa. Naizvozvo paakasvika ikoko, akabatsira kwazvo vaya vakanga vatenda nokuda kwomutsa usina kukodzera kuwanwa waMwari;
28  nokuti nesimba akaratidza kwazvo vaJudha pachena kuti vakanga vasina kururama, asi achiratidza neMagwaro kuti Jesu ndiye aiva Kristu.
17  Zvino vakaenda nomuAmfiporisi neAporoniya, vakasvika kuTesaronika, kwaiva nesinagogi revaJudha.
2  Naizvozvo maererano netsika yaPauro akapinda mavaiva, uye kwemasabata matatu akakurukurirana navo achishandisa Magwaro,
3  achitsanangura uye achiratidza nezvakanyorwa kuti zvakanga zvakakodzera kuti Kristu atambure uye kuti amuke kubva kuvakafa, uye achiti: “Uyu ndiye Kristu, uyu Jesu wandiri kukuparidzirai.”
4  Nokuda kwaizvozvo vamwe vavo vakava vatendi, vakabatana naPauro naSirasi, uye vanhu vazhinjizhinji vevaGiriki vainamata Mwari nevakadzi vazhinji vakakurumbira vakadarowo.
5  Asi vaJudha, vachinzwa godo, vakatora vamwe varume vakaipa vepamusika, vanhu vakanga vasina zvavanobatsira kuti vave navo, vakaumba boka rakanyongana, vakaita kuti guta riite mheremhere. Vakarwisa imba yaJasoni, vakatanga kutsvaka kuti vabudisirwe kumhomho.
6  Pavakavashayiwa, vakazvuzvurudzira Jasoni nedzimwe hama kuvatongi veguta, vachishevedzera kuti: “Vanhu ava vanyonganisa nyika inogarwa varipowo pano,
7  uye Jasoni avagamuchira nomutsa. Varume vose ivava vanoita zvinopesana nemirayiro yaKesari, vachiti kune mumwe mambo, anonzi Jesu.”
8  Chokwadi vakashatirisa boka revanhu nevatongi veguta pavakanzwa zvinhu izvi;
9  uye pashure pokunge vatora chokumbofanobata chakakwana kuna Jasoni nevamwe, vakavarega vachienda.
10  Hama dzakabva dzaendesa Pauro naSirasi kuBheriya usiku, uye ava, pavakasvika, vakapinda musinagogi revaJudha.
11  Zvino ava vakanga vaine pfungwa dzakanaka kupfuura vaya vokuTesaronika, nokuti vakagamuchira shoko nepfungwa dzinoda kwazvo, vachinyatsoongorora Magwaro zuva nezuva kana zvinhu izvi zvakanga zvakadaro.
12  Naizvozvo vazhinji vavo vakava vatendi, uye ndizvo zvakaitawo vakadzi vazhinji vechiGiriki vaiva nomukurumbira wakanaka pamwe chete nevarume vazhinji.
13  Asi vaJudha vokuTesaronika pavakaziva kuti shoko raMwari rakaparidzwawo muBheriya naPauro, vakaendawo ikoko kuti vakurudzire mapoka nokushatirisa mhomho yevanhu.
14  Hama dzakabva dzakurumidza kuendesa Pauro kure kugungwa; asi Sirasi naTimoti vakasara imomo.
15  Zvisinei, vaya vaiperekedza Pauro vakamusvitsa kuAtene uye, varayirwa kuti Sirasi naTimoti vakurumidze kuuya kwaari sezvavaigona, ivo vakaenda.
16  Zvino Pauro zvaakanga akavamirira muAtene, iye akashatiriswa mumwoyo make paakaona kuti guta rakanga rakazara nezvidhori.
17  Naizvozvo akatanga kukurukurirana nevaJudha musinagogi nevamwe vanhu vainamata Mwari uye mazuva ose pamusika nevaya vaivapo.
18  Asi vamwe vazivi vevaEpikuro nevaStoiki vakatanga kutaura naye vachiita nharo, uye vamwe vaiti: “Munhu uyu anotaura zvisina zvazvinobatsira anoda kutaurei?” Vamwe vachiti: “Anenge muparidzi wavanamwari vokune imwe nyika.” Iyi yaiva mhosva yokuti akanga achizivisa mashoko akanaka aJesu norumuko.
19  Naizvozvo vakamubata, vakaenda naye kuAreyopago, vachiti: “Tingagona here kuziva kuti kudzidzisa uku kutsva ndokwei kwauri kutaura?
20  Nokuti uri kuuya nezvinhu zvitsva munzeve dzedu. Naizvozvo tinoda kusvika pakuziva kuti zvinhu izvi zvinorevei.”
21  Chokwadi, vaAtene vose nevagari vokune dzimwe nyika vaigara imomo kwenguva pfupi vaisapedza nguva yavo yokuzorora pasina chavaiita asi vachitaura kana kuteerera chimwe chinhu chitsva.
22  Zvino Pauro akamira pakati peAreyopago, akati: “Vanhu vomuAtene, ndinoona kuti muzvinhu zvose munoita sokuti munotya vanamwari kwazvo kupfuura zvinoita vamwe.
23  Somuenzaniso, pandakanga ndichipfuura ndichinyatsocherechedza zvinhu zvamunonamata, ndakawana atari yakanga yakanyorwa kuti ‘Kuna Mwari Asingazivikanwi.’ Naizvozvo chamuri kuzvipira kwachiri saMwari musingazivi, ndicho chandiri kukuparidzirai.
24  Mwari akaita nyika nezvinhu zvose zviri mairi, Iyeyu zvaari Ishe wedenga nenyika, haagari mutemberi dzakaitwa nemaoko,
25  uyewo haashandirwi nemaoko evanhu sokunge kuti pane chimwe chinhu chaanoshayiwa, nokuti iye anopa vanhu vose upenyu nemhepo yokufema nezvinhu zvose.
26  Akaita marudzi ose evanhu kubva pamunhu mumwe chete, kuti agare pamusoro penyika yose, uye akatema nguva dzakatarwa nemiganhu yakaiswa yokugara kwevanhu,
27  kuti vatsvake Mwari, vamutsvangadzire, vamuwane, chokwadi, kunyange zvazvo asiri kure nomumwe nomumwe wedu.
28  Nokuti naye tine upenyu, tinofamba uye tiripo, sezvakataurwa nevamwe vadetembi vari pakati penyu kuti, ‘Nokuti tiri chizvarwa chakewo.’
29  “Naizvozvo, zvatiri vana vaMwari, hatifaniri kufunga kuti Mwari akafanana nendarama kana sirivha kana dombo, kufanana nechimwe chinhu chakavezwa nounyanzvi nouchenjeri hwomunhu.
30  Chokwadi, Mwari akafuratira nguva dzokusaziva kwakadaro, asi zvino ari kuudza vanhu kuti kwose kwose vose vanofanira kupfidza.
31  Nokuti akatara zuva raanoda kutonga naro nyika inogarwa, nokururama achishandisa munhu waakagadza, uye akapa vimbiso kuvanhu vose pakuti akamumutsa kubva kuvakafa.”
32  Naizvozvo, pavakanzwa nezvokumuka kwevakafa, vamwe vakatanga kuseka, asi vamwe vakati: “Tichakunzwa pamusoro paizvozvi pane imwe nguva.”
33  Nokudaro Pauro akabuda pakati pavo,
34  asi vamwe vanhu vakabatana naye, vakava vatendi, pakati pavo paivawo naDhiyonisiyo, mutongi wedare reAreyopago, uye mukadzi ainzi Dhamarisi, nevamwe kunze kwavo.
9  Asi Sauro, achiine shungu dzokutyisidzira nokuponda vadzidzi vaShe, akaenda kumupristi mukuru,
2  akamukumbira tsamba dzokuenda nadzo kumasinagogi aiva muDhamasiko, kuti auye kuJerusarema nevarume nevakadzi, chero vapi zvavo vaaizowana vaiva veNzira Iyi, vakasungwa.
3  Zvino zvaaifamba, akasvika pedyo neDhamasiko, chiedza chakabva kudenga pachakangoerekana chamupenyera kumativi ose,
4  akawira pasi, akanzwa inzwi richiti kwaari: “Sauro, Sauro, uri kunditambudzirei?”
5  Iye akati: “Ndimi ani, Ishe?” Akati: “Ndini Jesu, wauri kutambudza.
6  Zvisinei, simuka upinde muguta, uye uchaudzwa zvaunofanira kuita.”
7  Zvino varume vakanga vachifamba naye vakanga vakamira vashaya kana chokutaura, chokwadi, vachinzwa inzwi, asi vasingaoni kana munhu.
8  Asi Sauro akasimuka, uye kunyange zvazvo maziso ake akanga akasvinura hapana chaaiona. Naizvozvo vakamubata ruoko, vakapinda naye muDhamasiko.
9  Kwemazuva matatu hapana kana chaakaona, uye haana kudya kana kunwa.
10  MuDhamasiko maiva nomumwe mudzidzi ainzi Ananiyasi, uye Ishe akati kwaari pane zvaakaratidzwa: “Ananiyasi!” Iye akati: “Ndiri pano, Ishe.”
11  Ishe akati kwaari: “Simuka, enda kumugwagwa unonzi Wakarurama, uye tsvaka murume anonzi Sauro anobva kuTaso, pamba paJudhasi. Nokuti, tarira! iye ari kunyengetera,
12  uye pane zvaaratidzwa aona munhu anonzi Ananiyasi achipinda, akaisa maoko ake paari kuti aonezve.”
13  Asi Ananiyasi akapindura kuti: “Ishe, ndakanzwa nevazhinji pamusoro pomurume uyu, kuti zvinhu zvizhinji sei zvinokuvadza zvaakaitira vatsvene venyu muJerusarema.
14  Nomuno ane simba rakabva kuvapristi vakuru kuti asunge vose vanodana zita renyu.”
15  Asi Ishe akati kwaari: “Chienda hako, nokuti kwandiri murume uyu mudziyo wakasarudzwa kuti aende nezita rangu kune mamwe marudzi nokumadzimambo nevanakomana vaIsraeri.
16  Nokuti ndichamuratidza pachena kuti zvinhu zvizhinji sei zvaanofanira kutambura nokuda kwezita rangu.”
17  Naizvozvo Ananiyasi akaenda, akapinda mumba macho, uye akaisa maoko ake paari, akati: “Sauro, hama, Ishe, iye Jesu akazviratidza kwauri mumugwagwa wawakanga uchiuya nawo, andituma, kuti uonezve uye uzadzwe nomudzimu mutsvene.”
18  Mumaziso ake makabva madonha zvinenge mafunurwa, uye iye akaonazve; akasimuka akabhabhatidzwa,
19  uye akadya zvokudya akawana simba. Akagara muDhamasiko kwemazuva akati, aine vadzidzi,
20  uye akabva atanga kuparidza Jesu mumasinagogi, kuti Uyu ndiye Mwanakomana waMwari.
21  Asi vose vaimunzwa vaikatyamadzwa uye vaiti: “Uyu haasi iye murume akaparadza vaya vaiva muJerusarema vanodana zita iri here, uye kuti akanga auyira izvozvi muno, kuti aende navo vakasungwa kuvapristi vakuru?”
22  Asi Sauro akaramba achiwana simba kwazvo uye akanga achishamisa kwazvo vaJudha vaigara muDhamasiko sezvaairatidza nenzira inonzwisisika kuti Jesu ndiye Kristu.
23  Zvino mazuva akati wandei paakanga ava kuda kupera, vaJudha vakarangana pamwe chete kuti vamuuraye.
24  Zvisinei, kurangana kwavo pamusoro pake kwakazivikanwa naSauro. Asi ivo vakanga vachinyatsorindawo magedhi masikati nousiku kuti vamuuraye.
25  Naizvozvo vadzidzi vake vakamutora, vakamuburutsa usiku nepakanga pakazaruka parusvingo, vachimudzikisa ari mudengu.
26  Paakasvika muJerusarema akaedza kubatana nevadzidzi; asi vose vaimutya, nokuti havana kutenda kuti akanga ari mudzidzi.
27  Naizvozvo Bhanabhasi akamuyamura, akaenda naye kuvaapostora, akavaudza zvose kuti akanga aona sei Ishe ari mumugwagwa, kuti akanga ataura naye, uye kuti muDhamasiko akanga ataura sei noushingi nezita raJesu.
28  Akaramba ainavo, achipinda nokubuda muJerusarema, achitaura noushingi nezita raShe;
29  uye aitaura nokuitirana nharo nevaJudha vaitaura chiGiriki. Asi ava vakaedza kumuuraya.
30  Hama padzakacherechedza izvi, dzakaburukira naye kuKesariya dzikamutumira kuTaso.
31  Chokwadi, ungano yacho muJudhiya mose nomuGarireya nomuSamariya yakabva yapinda munguva yorugare, ichivakwa; uye yakaramba ichiwedzera zvayaifamba ichitya Jehovha uye ichinyaradzwa nomudzimu mutsvene.
32  Zvino Petro zvaakanga achifamba nomumativi ose akasvikawo kuvatsvene vaigara muRidha.
33  Imomo akawana mumwe murume ainzi Eniyasi, akanga apedza makore masere akarara pakamubhedha kake, zvaakanga akaoma rutivi rwomuviri.
34  Petro akati kwaari: “Eniyasi, Jesu Kristu anokuporesa. Simuka upete mubhedha wako.” Iye akabva asimuka.
35  Vose vaigara muRidha nebani reSharoni vakamuona, uye ivava vakatendeukira kunaShe.
36  Asi muJopa maiva nomumwe mudzidzi ainzi Tabhita, zvinoreva kuti Dhokasi, kana zvashandurwa. Aiita mabasa mazhinji akanaka okupa varombo zvipo zvokuvanzwira ngoni.
37  Asi mumazuva iwayo akarwara, akafa. Naizvozvo vakamushambidza, vakamuradzika muimba yepamusoro.
38  Zvino Ridha zvarakanga riri pedyo neJopa, vadzidzi pavakanzwa kuti Petro akanga ari muguta iri vakatuma varume vaviri kwaari kuti vamuteterere vachiti: “Tapota usazengurira kusvika kuno kwatiri.”
39  Petro akasimuka, akaenda navo. Paakasvika, vakapinda naye muimba yepamusoro; uye chirikadzi dzose dzakauya kwaari dzichisvimha misodzi dzichimuratidza nguo dzomukati nedzokunze zhinji dzaiitwa naDhokasi paakanga ainavo.
40  Asi Petro akabudisa vanhu vose panze uye, achipfugama, akanyengetera, uye, achitendeukira kumutumbi wacho, akati: “Tabhita, muka!” Iye akasvinura uye paakaona Petro, iye akamuka akagara.
41  Achimutambanudzira ruoko rwake, akamusimudza, akashevedza vatsvene nechirikadzi, akamuisa kwavari ari mupenyu.
42  Izvi zvakazivikanwa muJopa mose, uye vazhinji vakatenda munaShe.
43  Akaramba ari muJopa kwemazuva mazhinji nomumwe munhu ainzi Simoni, musukuti wematehwe.
28  Zvino patakanga tapukunyuka, takabva taziva kuti chitsuwa chacho chainzi Marita.
2  Vanhu vaitaura mutauro usiri wedu vakatiitira mutsa unoshamisa, nokuti vakabatidza moto, vakatigamuchira tose vachitibatsira nokuda kwemvura yainaya uye nokuda kwechando.
3  Asi Pauro paakaunganidza rimwe svinga retsotso akariisa pamoto, nyoka yakabuda nokuda kwokupisa, ikaruma uye ikaramba yakanamatira paruoko rwake.
4  Vanhu vaitaura mutauro usiri wedu pavakaona chisikwa ichi chine uturu chakarembera paruoko rwake, vakatanga kutaurirana vachiti: “Chokwadi murume uyu imhondi, kunyange zvazvo apukunyuka mugungwa, kururamisira kwokuranga hakuna kumubvumira kuti arambe achirarama.”
5  Zvisinei, akazunzira chisikwa chacho chine uturu mumoto, akasakuvara.
6  Asi vaitarisira kuti aizozvimba kana kuti aizongoerekana awira pasi ofa. Pashure pokunge vamira kwenguva refu, vakasaona chinhu chinokuvadza chichiitika kwaari, vakachinja pfungwa dzavo, vakatanga kuti aiva mwari.
7  Zvino pedyo nenzvimbo iyoyo murume mukuru wechitsuwa ichocho, ainzi Pabriyo, aiva neminda; uye akatigamuchira nomutsa, akagara nesu zvakanaka kwemazuva matatu.
8  Asi baba vaPabriyo vakanga varere vachitambudzika nefivha nemanyoka, uye Pauro akapinda mavaiva, akanyengetera, akaisa maoko ake pavari, akavaporesa.
9  Pashure pokunge izvi zvaitika, vanhu vose vakanga vaine zvirwere pachitsuwa ichi vakatangawo kuuya kwaari, vachirapwa.
10  Vakatikudzawo nezvipo zvizhinji uye, patakanga tava kuenda nechikepe, vakatirongedzera zvinhu zvataizoda.
11  Kwapera mwedzi mitatu takafamba nechikepe chaibva Arekizandriya chakanga chapedzera mwaka wechando pachitsuwa ichocho chaiva nomufananidzo waiti “Vanakomana vaZeusi.”
12  Takasvika pachiteshi chengarava cheSirakusi tikagara ipapo kwemazuva matatu,
13  inova ndiyo nzvimbo yatakazobva pairi tikatenderera, tikasvika kuRegiyumu. Kwapera zuva rimwe chete mhepo yokumaodzanyemba yakamuka, tikazosvika kuPuteori pazuva rechipiri.
14  Pano takawana hama uye dzakatiteterera kuti tigare nadzo kwemazuva manomwe; uye saizvozvi takananga kuRoma.
15  Hama dzaiva ikoko, padzakanzwa mashoko aiva nechokuita nesu, dzakauya kuzosangana nesu tichiri kuMusika weApiyo neHotera Nhatu uye, Pauro paakadziona, akaonga Mwari, akashinga.
16  Pakupedzisira, patakanga tapinda muRoma, Pauro akabvumirwa kugara oga aine murwi aimurinda.
17  Zvisinei, kwapera mazuva matatu akaunganidza vaya vaiva varume vakuru vevaJudha. Pavakanga vaungana, akati kwavari: “Varume, hama, kunyange ndakanga ndisina kuita chinhu chinopesana nevanhu kana tsika dzemadzitateguru edu, ndakaiswa mumaoko evaRoma somusungwa anobva kuJerusarema.
18  Ava, pashure pokunge vandibvunzurudza, vakanga vachida kundisunungura, zvapakanga pasina chikonzero chokuti ndiurayiwe.
19  Asi vaJudha pavakaramba vachipesana nazvo, ndakagombedzerwa kukwidza mhosva yacho kuna Kesari, asi kwete sokunge kuti ndaiva nechimwe chinhu chokupomera rudzi rwangu.
20  Chokwadi nokuda kweizvi ndakateterera kuti ndikuonei uye nditaure nemi, nokuti ndakasungwa necheni idzi nokuda kwetariro yaIsraeri.”
21  Ivo vakati kwaari: “Hatina kugamuchira tsamba dzakabva kuJudhiya dzine chokuita newe, uyewo hapana kana mumwe wehama asvika atiudza kana kuti ataura chinhu chakaipa pamusoro pako.
22  Asi tinofunga kuti zvakakodzera kuti tinzwe kwauri zvaunofunga, nokuti chokwadi pamusoro pekapoka aka tinozviziva kuti kanoshorwa kwose kwose.”
23  Zvino vakarangana zuva naye, uye vakauya kwaari vari vazhinji kwazvo munzvimbo yaaigara. Iye akavatsanangurira nyaya yacho nokuvapupurira kwazvo pamusoro poumambo hwaMwari uye achivanyengetedza pamusoro paJesu kubva mumutemo waMosesi neZvakanyorwa nevaprofita, kubvira mangwanani kusvikira manheru.
24  Vamwe vakatanga kutenda zvinhu zvakataurwa; vamwe vakanga vasingatendi.
25  Naizvozvo, nokuti vakanga vasingabvumirani, vakatanga kuenda, Pauro paaitaura shoko iri rimwe chete, achiti: “Mudzimu mutsvene wakataura zvakakodzera kumadzitateguru enyu uchishandisa muprofita Isaya,
26  uchiti, ‘Enda kuvanhu ava uti: “Kunzwa, muchanzwa asi hamuzombonzwisisi; uye, kutarira, muchatarira asi hamuzombooni.
27  Nokuti mwoyo yevanhu ava yava mikukutu, uye vakanzwa nenzeve dzavo pasina chavanoita, uye vakatsinzina maziso avo; kuti varege kuzomboona nemaziso avo uye kunzwa nenzeve dzavo uye kunzwisisa nemwoyo yavo vatendeuke, kuti ndivaporese.”’
28  Naizvozvo zivai kuti nzira iyi, iyo Mwari anoponesa nayo, yakatumirwa kune mamwe marudzi; chokwadi iwo achaiteerera.”
29  ——
30  Naizvozvo akagara kwemakore maviri ose ari muimba yake oga yaibhadharwa, uye vose vaiuya kwaari aivagamuchira nomutsa,
31  achivaparidzira umambo hwaMwari uye achivadzidzisa zvinhu zvine chokuita naShe Jesu Kristu norusununguko rukuru rwokutaura, asingadziviswi.
27  Zvino pazvakasarudzwa kuti tiende kuItari nechikepe, vakaisa Pauro nevamwe vasungwa mumaoko omumwe mukuru weuto ainzi Juriyasi weboka raAgasto.
2  Tichikwira chikepe chaibva kuAdramitiyumu chakanga chava kuda kuenda kunzvimbo dzaiva mumhenderekedzo yoruwa rweEzhiya, takatanga kufamba nechikepe, Aristako muMakedhoniya aibva kuTesaronika ainesu.
3  Zuva rakatevera takasvika kuSidhoni, uye Juriyasi akaitira Pauro mutsa kwazvo, akamubvumira kuenda kushamwari dzake kuti dzinomutarisira.
4  Tichibva ipapo takapinda mugungwa, tikaenda nechikepe takadzivirirwa neKupro, nokuti mhepo yaitidzivisa;
5  uye takafamba nomugungwa guru raiva pedyo neKirikiya nePamfiriya tikasvika pachiteshi chezvikepe chepaMaira muRikiya.
6  Asi ikoko mukuru weuto akawana chikepe chaibva kuArekizandriya chakanga chichienda kuItari, akaita kuti tichikwire.
7  Zvino, pashure pokunge tafamba nechikepe zvishoma nezvishoma kwemazuva akati, tikasvika kuKinidho tichinetseka, mhepo zvaisina kutibvumira kupfuurira, takafamba nechikepe takadzivirirwa neKrete paSarimoni,
8  uye tichitevedza mumhenderekedzo yacho tichinetseka, takasvika pane imwe nzvimbo yainzi Pokuzorora Pakanaka, pedyo nepaiva neguta reRaseya.
9  Nguva huru zvayakanga yapfuura uye zvino kwakanga kwava nengozi kuti tifambe nomugungwa nokuti kunyange kutsanya kwezuva rokuyananisa kwakanga kwatopfuura, Pauro akataura,
10  achiti kwavari: “Varume, ndinoona kuti kufamba nomugungwa kuchaita kuti pave nokuparara uye kurasikirwa kukuru, kwete nezvakatakurwa chete uye chikepe asiwo nemweya yedu.”
11  Zvisinei, mukuru weuto akateerera mufambisi wechikepe nomuridzi wengarava panzvimbo pezvakataurwa naPauro.
12  Zvino chiteshi chezvikepe zvachakanga chisina kukodzera kuti vapedzere mwaka wechando vari ipapo, voruzhinji vakati zvaiva nani kufamba nechikepe vachibva ipapo, kuti vaone kana zvimwe vaigona kusvika kuFonikisi kuti vanopedzera mwaka wechando ikoko, chiteshi chezvikepe cheKrete chakatarira kuchamhembe kwakadziva kumabvazuva uye kumaodzanyemba kwakadziva kumabvazuva.
13  Zvakare, mhepo yokumaodzanyemba payakavhuvhuta zvinyoronyoro, vakafunga kuti vainge vatowana zvavaida, vakabvisa chinomisa chikepe, vakatanga kufamba vachitevedza mhenderekedzo nechomukati vachitevedza Krete.
14  Zvisinei, nguva huru isati yapera, mhepo yakasimba, ine mvura inonzi Yuroakwiro yakavhuvhuta nesimba pachiri.
15  Chikepe zvachakabatwa nesimba chikasakwanisa kuramba chakanangana nemhepo, takangochirega chikakukurwa.
16  Zvino takafamba takadzivirirwa nechimwe chitsuwa chiduku chainzi Kaudha, asi takatamburira kutora kachikepe kaiva shure.
17  Asi pashure pokukakwidza mukati, vakatanga kushandisa zvokusungisa kuti vasunge chikepe; uye vachitya kubatwa nejecha muSitisi, vakadzikisa zvinofambisa chikepe vakabva vangotorwa nemhepo.
18  Asi nokuti takanga tichisundwa zvakasimba nemhepo ine mvura, zuva rakatevera vakatanga kuita kuti ngarava irerukirwe;
19  uye pazuva rechitatu, vakarasa zvishandiso zvomuchikepe, nemaoko avo.
20  Zvino, zuva kana nyeredzi zvazvisina kuoneka kwemazuva mazhinji, uye mhepo huru ine mvura iri patiri, tariro yose yokupona kwedu yakatanga kupera pakupedzisira.
21  Nguva refu payakapera vachizvinyima zvokudya, Pauro akabva asimuka pakati pavo, akati: “Varume, chokwadi maifanira kunge makanditeerera musina kupinda mugungwa kubva kuKrete uye musina kuva nokuparara uye kurasikirwa uku.
22  Zvisinei, zvino ndinoti kwamuri farai, nokuti hapana kana mweya mumwe chete wenyu ucharasika, kunze kwechikepe chete.
23  Nokuti usiku huno ngirozi yaMwari wangu wandinoitira basa dzvene yamira pedyo neni,
24  ichiti, ‘Pauro, usatya. Unofanira kumira pamberi paKesari, uye, tarira! Mwari akupa kwazvo vaya vose vari kufamba newe nechikepe.’
25  Naizvozvo varume, farai; nokuti ndinotenda muna Mwari kuti zvichava chaizvoizvo sokuudzwa kwandaitwa.
26  Zvisinei, tinofanira kukandwa panyika yakaoma pane chimwe chitsuwa.”
27  Zvino pahwakanga hwava usiku hwechigumi nohuna tichiri kungokandwa kuno nokoko mugungwa reAdriya, pakati pousiku vafambisi vechikepe vakatanga kufungidzira kuti vakanga vava kuswedera pedyo neimwe nyika.
28  Vakayera kudzama kwacho vakawana kuti akanga ari mafatomu makumi maviri; naizvozvo vakafamba zvishoma, vakayerazve kudzama kwacho vakawana kuti akanga ava mafatomu gumi nemashanu.
29  Vachitya kuti taigona kukandwa pane imwe nzvimbo pamatombo, vakakanda zvinotsigisa chikepe zvina vari shure, vakatanga kuti dai kwaedza.
30  Asi vafambisi vechikepe pavakanga vava kuda kutiza muchikepe, vakadzikisa kachikepe vachinyepedzera kuda kunodzikisa zvinotsigisa chikepe vari pamuromo wechikepe,
31  Pauro akati kumukuru weuto nevarwi: “Kana varume ava vakasaramba vari muchikepe, hamungaponeswi.”
32  Varwi vakabva vacheka tambo dzekachikepe vakakarega kachidonha.
33  Zvino pakwakanga kwava kuda kuedza, Pauro akatanga kuvakurudzira vose kuti vadye, achiti: “Nhasi ndiro zuva rechigumi nemana makangorinda uye muchiramba musingadyi, zvamusina chamadya.
34  Naizvozvo ndinokukurudzirai kuti mudye, nokuti izvi zvakanaka nokuda kwokuchengeteka kwenyu; nokuti hapana kana bvudzi romumusoro momumwe wenyu richaparara.”
35  Pashure pokutaura zvinhu izvi, akatorawo chingwa, akaonga Mwari ari pamberi pavo vose, akachimedura, akatanga kudya.
36  Naizvozvo vose vakafara, vakatanga kudya.
37  Zvino, isu tose, mweya yaiva muchikepe taiva mazana maviri nemakumi manomwe nevatanhatu.
38  Pavakanga vaguta nezvokudya, vakabva varerutsira chikepe nokukanda gorosi mugungwa.
39  Pakupedzisira kwaedza, havana kugona kuziva nyika iyoyo asi vakanga vachiona imwe mhenderekedzo yokuzororera ine jecha, vakabva vatsunga kuenda ikoko, kana vaigona, kuti vanomisa chikepe ipapo.
40  Naizvozvo, vachicheka zvinotsigisa chikepe, vakazvirega zvichiwira mugungwa, panguva iyoyowo vakasunungura tambo dzezvikwasviso zvedanda rokudzoresa uye, pashure pokusimudza seiri repamberi kuti ritarire mhepo, vakabva vananga kumhenderekedzo.
41  Pavakasvika pamurwi wejecha waiva mugungwa, vakamisa ngarava muromo wacho ukabatwa nejecha, ukaramba usingatsuguduki, asi kumashure kwakatanga kutyorwa-tyorwa nesimba.
42  Varwi vakasarudza kuuraya vasungwa, kuti parege kuva nevanoshambira, vakatiza.
43  Asi mukuru weuto aida kusvitsa Pauro akachengeteka, akavadzivisa zvavaida kuita. Akarayira vaya vaikwanisa kushambira kuti vasvetukire mugungwa, vatange kusvika kunyika yakaoma,
44  uye vamwe vose vaite saizvozvo, vamwe vari pamapuranga uye vamwe pane zvimwe zvinhu zvakabva muchikepe. Nokudaro vose vakasvika panyika yakaoma vakachengeteka.
7  Asi mupristi mukuru akati: “Zvinhu izvi ndizvo here?”
2  Iye akati: “Varume, hama navanababa, inzwai. Mwari wokubwinya akazviratidza kuna tateguru wedu Abrahamu paakanga ari kuMesopotamiya, asati agara kuHarani,
3  uye akati kwaari, ‘Buda munyika yako uye ubve kuhama dzako, uende kunyika yandichakuratidza.’
4  Akabva abuda munyika yevaKadheya, akanogara kuHarani. Zvino achibva imomo, pashure pokunge baba vake vafa, Mwari akamutamisira kunyika ino yamugere zvino.
5  Asi haana kumupa chimwe chinhu chaizogarwa nhaka mairi, aiwa, kunyange upamhi hwetsoka; asi akapikira kumupa iyo kuti ive yake, uye pashure pake kuvana vake, paakanga asati ava nomwana.
6  Zvakare, Mwari akataura izvi, kuti vana vake vaizova vatorwa mune imwe nyika isiri yavo uye vanhu vacho vaizoita kuti vave varanda vovatambudza kwemakore mazana mana.
7  ‘Rudzi irworwo rwavachashandira ndicharutonga,’ Mwari akadaro, ‘uye pashure pezvinhu izvi ivo vachabuda uye vachandiitira basa dzvene munzvimbo ino.’
8  “Akamupawo sungano yokudzingisa; saizvozvo akabereka Isaka, akamudzingisa pazuva rechisere, Isaka akabereka Jakobho, Jakobho akabereka misoro yemhuri gumi nemiviri.
9  Misoro yacho yemhuri yakava negodo naJosefa, ikamutengesera kuIjipiti. Asi Mwari akanga ainaye,
10  uye akamununura pakutambudzika kwake kwose, akamupa nyasha nouchenjeri pamberi paFarao mambo weIjipiti. Iye akamugadza kuti adzore Ijipiti neimba yake yose.
11  Asi nzara yakauya paIjipiti yose neKenani yose, iko kutambudzika kukuru; uye madzitateguru edu akanga asingawani zvokudya chero zvipi zvazvo.
12  Asi Jakobho akanzwa kuti kwakanga kuine zvokudya muIjipiti uye akatuma madzitateguru edu kekutanga.
13  Kechipiri Josefa akazivikanwa nevakoma vake; uye rudzi rwemhuri yaJosefa rwakaoneka kuna Farao.
14  Naizvozvo Josefa akavatuma kunoshevedza Jakobho baba vake nehama dzake dzose kubva kunzvimbo iyoyo, vaisvika mweya ine makumi manomwe nemishanu.
15  Jakobho akaburukira kuIjipiti. Iye akafa; uye ndizvo zvakaitawo madzitateguru edu,
16  uye vakaendeswa kuShekemu, vakavigwa muguva rakanga ratengwa naAbrahamu kuShekemu nomutengo wakati wemari yesirivha kuvanakomana vaHamori.
17  “Nguva zvayakanga ichiswedera pedyo kuti chipikirwa icho Mwari akanga azivisa pachena kuna Abrahamu chizadzike, vanhu vakawedzera, vakava vazhinji muIjipiti,
18  kusvikira kwamuka mumwe mambo muIjipiti, akanga asingazivi nezvaJosefa.
19  Uyu akashandisa manomano oumambo padzinza redu, akamanikidza nenzira yakaipa vanababa kuti vasiye vacheche vavo, kuti varege kuchengetedzwa vari vapenyu.
20  Panguva iyoyo chaiyo Mosesi akaberekwa, uye akanga akanaka kwazvo kunyange mukuona kwaMwari. Akarerwa mwedzi mitatu mumba mababa vake.
21  Asi paakasiyiwa, mwanasikana waFarao akamunhonga, akamurera somwanakomana wake.
22  Naizvozvo Mosesi akarayiridzwa muuchenjeri hwose hwevaIjipiti. Chokwadi, mashoko ake nemabasa ake zvaiva nesimba.
23  “Zvino panguva yaakanga ava kusvitsa makore makumi mana, akafunga kuti aongorore hama dzake, ivo vanakomana vaIsraeri.
24  Paakaona mumwe achiitirwa zvisina kururama, akamudzivirira, akatsivira uya akanga achiitirwa zvisina kukodzera nokuuraya muIjipiti.
25  Aifunga kuti hama dzake dzaizonzwisisa kuti Mwari akanga ari kudzipa ruponeso achishandisa ruoko rwake, asi idzo hadzina kuzvinzwisisa.
26  Zuva rakatevera akaoneka kwavari zvavakanga vachirwa, akaedzazve kuvayananisa murugare, achiti, ‘Varume, muri hama. Nei muchiitirana zvisina kururama?’
27  Asi uya akanga achiitira muvakidzani wake zvisina kururama akamusundira kure, achiti, ‘Ndiani akakugadza kuti uve mudzori nomutongi wedu?
28  Asi unoda kundiuraya sokuuraya kwawakaita muIjipiti nezuro here?’
29  Pakataurwa izvi Mosesi akatiza, akanova mutorwa munyika yeMidhiyani, kwaakabereka vanakomana vaviri.
30  “Pakapera makore makumi mana, ngirozi yakazviratidza kwaari iri mumurazvo womoto wegwenzi reminzwa ari murenje reGomo reSinai.
31  Zvino Mosesi paakazviona akashamisika nezvaakaona. Asi zvaakanga achiswedera kuti aongorore, inzwi raJehovha rakauya richiti,
32  ‘Ndini Mwari wemadzitateguru ako, Mwari waAbrahamu nowaIsaka nowaJakobho.’ Achidedera, Mosesi haana kuda kuongororazve.
33  Jehovha akati kwaari, ‘Bvisa hwashu mutsoka dzako, nokuti nzvimbo yaumire inzvimbo tsvene.
34  Chokwadi ndaona kuitirwa zvakaipa kwevanhu vangu vari muIjipiti, uye ndanzwa kugomera kwavo uye ndaburuka kuti ndivanunure. Zvino chiuya, ndichakutuma kuIjipiti.’
35  Mosesi uyu, wavakaramba, vachiti, ‘Ndiani akakugadza kuti uve mudzori nomutongi?’ murume iyeyu Mwari akamutuma somutongi nomununuri noruoko rwengirozi yakazviratidza kwaari iri mugwenzi reminzwa.
36  Murume uyu akavabudisa pashure pokuita zvishamiso nezviratidzo muIjipiti nomuGungwa Dzvuku nomurenje kwemakore makumi mana.
37  “Ndiye Mosesi akati kuvanakomana vaIsraeri, ‘Mwari achakumutsirai muprofita akaita seni anobva pakati pehama dzenyu.’
38  Uyu ndiye akanga ari pakati peungano murenje nengirozi iya yakataura naye paGomo reSinai nemadzitateguru edu, uye akagamuchira mashoko matsvene mapenyu kuti akupei.
39  Madzitateguru edu akaramba kumuteerera, asi vakamusundira parutivi, vakadzokera kuIjipiti mumwoyo mavo,
40  vachiti kuna Aroni, ‘Tigadzirire vanamwari kuti vatitungamirire. Nokuti Mosesi uyu, akatibudisa munyika yeIjipiti, hatizivi kuti chii chaitika kwaari.’
41  Naizvozvo vakagadzira mhuru mumazuva iwayo, vakaunza chibayiro kuchidhori chacho, vakatanga kufarira mabasa emaoko avo.
42  Naizvozvo Mwari akafuratira, akavarega kuti vaitire basa dzvene uto rokudenga, sokunyorwa kwazvakaitwa mubhuku revaprofita, kuti, ‘Ndini here wamakapa mhuka nezvibayiro kwemakore makumi mana murenje, haiwa imi imba yaIsraeri?
43  Asi rakanga riri tende raMoroki nenyeredzi yamwari anonzi Refani zvamakatakura, zvidhori zvamakaita kuti muzvinamate. Naizvozvo ndichakuendesai kupfuura kuBhabhironi.’
44  “Madzitateguru edu akanga aine tende rouchapupu murenje, sokurayira kwaakaita paaitaura naMosesi kuti arigadzire maererano nomufananidzo waakanga aona.
45  Madzitateguru edu akarigamuchira, akariunzawo naJoshua munyika yaiva yemamwe marudzi, ayo Mwari akadzinga pamberi pemadzitateguru edu. Rakaramba riri pano kusvikira mazuva aDhavhidhi.
46  Iye akafarirwa naMwari, akakumbira ropafadzo yokugovera nzvimbo yokuti Mwari waJakobho agare.
47  Zvisinei, Soromoni akamuvakira imba.
48  Kunyange zvakadaro, Wokumusorosoro haagari mudzimba dzakavakwa nemaoko; sokutaura kunoita muprofita kuti,
49  ‘Denga ndicho chigaro changu choumambo, uye nyika ndicho chitsiko chetsoka dzangu. Imba yakadini yamungandivakira? Jehovha anodaro. Kana kuti nzvimbo yangu yokuzororera iri kupi?
50  Ruoko rwangu haruna kuita zvinhu zvose izvi here?’
51  “Vanhu vane nharo vane mwoyo nenzeve zvisina kudzingiswa, munogara muchirwisa mudzimu mutsvene; munoita sezvakaitwa nemadzitateguru enyu.
52  Ndoupi pavaprofita asina kutambudzwa nemadzitateguru enyu? Chokwadi, vakauraya vaya vakafanozivisa pamusoro pokuuya kwaIye akarurama, uyo imi mazova vatengesi nevapondi vake zvino,
53  imi makagamuchira Mutemo wakapiwa nokungirozi asi hamuna kuuchengeta.”
54  Naizvozvo, vachinzwa zvinhu izvi vakarwadziwa mwoyo kwazvo, vakatanga kumugeda-gedera mazino avo.
55  Asi iye, azere nomudzimu mutsvene, akanyatsotarira kudenga, akaona kubwinya kwaMwari nokwaJesu amire kuruoko rworudyi rwaMwari,
56  akati: “Tarirai! Ndinoona matenga akavhurika uye Mwanakomana womunhu amire kuruoko rworudyi rwaMwari.”
57  Ivo vakashevedzera nenzwi guru vakadzivira nzeve dzavo, vakamhanyira paari nomwoyo mumwe.
58  Pashure pokumukanda kunze kweguta, vakatanga kumutema nematombo. Zvapupu zvacho zvakaisa nguo dzazvo dzokunze patsoka dzejaya rainzi Sauro.
59  Vakaramba vachitema Stefani nematombo iye zvaaikumbira achiti: “Ishe Jesu, gamuchirai simba rangu roupenyu.”
60  Zvino, achipfugama, akashevedzera nenzwi rakasimba achiti: “Jehovha, musavapa mhosva yechivi ichi.” Pashure pokunge ataura izvi akarara murufu.
23  Achinyatsotarira boka reSanihedrini Pauro akati: “Varume, hama, ndakazvibata pamberi paMwari nehana yakachena kwazvo kusvikira nhasi.”
2  Mupristi mukuru Ananiyasi akabva arayira vakanga vakamira pedyo naye kuti vamurove pamuromo.
3  Pauro akabva ati kwaari: “Mwari achakurova, iwe madziro akadzururwa nevhu jena. Unogara pasi kuti unditonge maererano noMutemo asi, uchidarika Mutemo wacho, unorayira kuti ndirohwe here?”
4  Vaya vakanga vakamira pedyo vakati: “Uri kutuka mupristi mukuru waMwari here?”
5  Pauro akati: “Hama, handina kuziva kuti ndiye mupristi mukuru. Nokuti zvakanyorwa kuti, ‘Usataura zvinokuvadza pamusoro pomutongi wevanhu vokwako.’”
6  Zvino Pauro paakaziva kuti rimwe boka rakanga riri revaSadhusi asi rimwe revaFarisi, akashevedzera ari muSanihedrini achiti: “Varume, hama, ini ndiri muFarisi, mwanakomana wevaFarisi. Ndiri kutongwa nokuda kwetariro yokumuka kwevakafa.”
7  Kukakavadzana kwakavapo pakati pevaFarisi nevaSadhusi nokuti akataura izvi, uye vanhu vazhinji vakakamukana.
8  Nokuti vaSadhusi vanoti hakuna kumuka kana ngirozi kana chisikwa chomudzimu, asi vaFarisi vanozvizivisa zvose pachena.
9  Naizvozvo pakava nemheremhere huru, uye vamwe vevanyori veboka revaFarisi vakasimuka, vakatanga kuita nharo dzinotyisa, vachiti: “Hationi chinhu chakaipa nomurume uyu; asi kana chisikwa chomudzimu kana ngirozi yakataura naye,—.”
10  Zvino kukakavadzana kwacho pakwakava kukuru, mutungamiriri wehondo akatya kuti Pauro aizoitwa kanyama kanyama navo, akarayira boka revarwi kuti riburuke rimubvute pakati pavo, rimupinze mudzimba dzevarwi.
11  Asi usiku hwakatevera Ishe akamira pedyo naye, akati: “Shinga kwazvo! Nokuti zvawave uchipupura kwazvo pamusoro pezvinhu zvine chokuita neni muJerusarema, naizvozvo unofanirawo kunopupura muRoma.”
12  Zvino pakwakaedza, vaJudha vakarangana, vakazvisunga nemhiko ine kutuka, vachiti vakanga vasingazodyi kana kunwa kusvikira vauraya Pauro.
13  Kwaiva nevarume vanopfuura makumi mana vakarangana izvi zvikasungwa nemhiko;
14  uye vakaenda kuvapristi vakuru nevarume vakuru, vakati: “Tazvisunga kwazvo nemhiko ine kutuka kuti hatifaniri kudya kana chinhu zvacho kusvikira tauraya Pauro.
15  Naizvozvo, imi pamwe chete neSanihedrini taurai pachena nomutungamiriri wehondo nei achifanira kuuya naye kwamuri sokunge kuti munoda kunyatsoziva zvakarurama nyaya dzine chokuita naye. Asi asati asvika pedyo tinenge tagadzirira kumuuraya.”
16  Zvisinei, mwanakomana wehanzvadzi yaPauro akanzwa nezvokumuvandira kwavo, uye akaenda, akanopinda mudzimba dzevarwi, akazviudza Pauro.
17  Naizvozvo Pauro akashevedza mumwe wevakuru veuto, akati: “Enda nejaya iri kumutungamiriri wehondo, nokuti rinoda kumuudza chimwe chinhu.”
18  Naizvozvo murume uyu akamutora, akaenda naye kumutungamiriri wehondo, akati: “Musungwa Pauro andishevedza, akakumbira kuti ndiuye nejaya iri kwamuri, zvariine chimwe chinhu chokukuudzai.”
19  Mutungamiriri wehondo akaribata ruoko, akabva ipapo, akatanga kuribvunza vari voga kuti: “Unoda kundiudzei?”
20  Iro rikati: “VaJudha vabvumirana kuti vakukumbirei kuti muburutsire Pauro kuSanihedrini mangwana sokunge kuti vanoda kunyatsoziva zvakarurama chimwe chinhu pamusoro pake.
21  Zvinotokosha, musavarega vachikunyengetedzai, nokuti varume vanopfuura makumi mana vavo vakamuvandira, uye vazvisunga nemhiko ine kutuka kuti varege kudya kana kunwa kusvikira vamuuraya; uye zvino vagadzirira, vachimirira vimbiso inobva kwamuri.”
22  Naizvozvo mutungamiriri wehondo akaita kuti jaya racho riende pashure pokurirayira kuti: “Usaudza chero ani zvake kuti wandibudisira pachena zvinhu izvi.”
23  Akashevedza vamwe vaviri vevakuru veuto, akati: “Itai kuti varwi mazana maviri vagadzirire kuenda netsoka kuKesariya, uyewo vatasvi vemabhiza makumi manomwe nevarume mazana maviri vane mapfumo, paawa yechitatu yousiku.
24  Uyewo, goverai mhuka dzinotakuriswa zvinhu kuti vaite kuti Pauro atasve, vamuendese kuna gavhuna Ferikisi akachengeteka.”
25  Uye akanyora tsamba yakanga iine mashoko aya:
26  “Kraudhiyo Risiyasi kuna changamire, Gavhuna Ferikisi: Kwaziwai!
27  Murume uyu akabatwa nevaJudha uye vakanga vava kuda kumuuraya, asi ndakabva ndangosvika neboka revarwi ndikamununura, nokuti ndakaziva kuti akanga ari muRoma.
28  Ndichida kuziva mhosva yavaimupomera, ndakamuburutsira kuSanihedrini ravo.
29  Ndakawana kuti anopomerwa pamusoro penyaya dzoMutemo wavo, asi asingapomerwi chero chinhu chimwe chete zvacho chakakodzera rufu kana zvisungo.
30  Asi nokuti ndakaziviswa zvavakarangana zvichaitirwa murume wacho, ndiri kubva ndamutumira kwamuri, ndichirayira vanomupomera kuti vamupomere pamberi penyu.”
31  Naizvozvo varwi ava vakatora Pauro maererano nokurayirwa kwavo, vakaenda naye kuAndipatrisi usiku.
32  Zuva rakatevera racho vakabvumira vatasvi vemabhiza kuti vapfuurire naye, uye ivo vakadzokera kudzimba dzevarwi.
33  Vatasvi vemabhiza vakapinda muKesariya, vakapa gavhuna wacho tsamba uyewo vakauya naPauro kwaari.
34  Naizvozvo akaiverenga, akabvunza ruwa rwaaibva, akaziva kuti aibva kuKirikiya.
35  “Ndichanyatsokuteerera,” iye akadaro, “kana vanokupomera vasvikawo.” Akarayira kuti arambe akachengetedzwa mumuzinda wamambo Herodhi.
22  “Varume, hama navanababa, zvino chinzwai kuzvidzivirira kwangu kwamuri.”
2  (Naizvozvo, pavakanzwa achitaura navo nomutauro wechiHebheru vakatonyanya kunyarara, iye akati:)
3  “Ndiri muJudha, akaberekerwa muTaso yeKirikiya, asi ndakadzidza muguta rino ndiri pamakumbo aGamarieri, ndakarayiridzwa maererano nokusatsaudzira kwoMutemo wemadzitateguru, ndichishingairira Mwari sezvamuri kuita imi mose nhasi.
4  Ndakatambudza Nzira iyi kusvikira kurufu, ndichisunga nokuisa mujeri varume nevakadzi,
5  zvandingapupurirwawo nomupristi mukuru neungano yose yevarume vakuru. Ndakawanawo tsamba kubva kwavari kuti ndiende kuhama dzokuDhamasiko, uye ndakanga ndiri munzira ndichienda kunotora vaya vakanga vari ikoko, kuti ndiuye navo muJerusarema vakasungwa kuti varangwe.
6  “Asi pandakanga ndichienda uye ndava kuda kusvika kuDhamasiko, panenge pamasikati makuru, chiedza chikuru chakangoerekana chandipenyera kumativi ose chichibva kudenga,
7  uye ndakawira pasi ndikanzwa inzwi richiti kwandiri, ‘Sauro, Sauro, uri kunditambudzirei?’
8  Ndakapindura kuti, ‘Ndimi ani, Ishe?’ Iye akati kwandiri, ‘Ndini Jesu wokuNazareta, wauri kutambudza.’
9  Zvino varume vandakanga ndiinavo, chokwadi, vakaona chiedza asi havana kunzwisisa inzwi reaitaura neni.
10  Ndakati, ‘Ndoitei, Ishe?’ Ishe akati kwandiri, ‘Simuka, upinde muDhamasiko, imomo uchaudzwa zvinhu zvose zvawakatemerwa kuti uite.’
11  Asi zvandaisagona kuona kana chero chinhu chipi zvacho nokuda kwokubwinya kwechiedza ichocho, ndakasvika kuDhamasiko ndakabatwa ruoko nevaya vandakanga ndiinavo.
12  “Zvino Ananiyasi, mumwe murume aitya Mwari maerereno noMutemo, aipupurirwa zvakanaka kwazvo nevaJudha vose vaigara imomo,
13  akauya kwandiri uye, amire pedyo neni, akati kwandiri, ‘Sauro, hama, chionazve!’ Ndakamutarira paawa iyoyo chaiyo.
14  Iye akati, ‘Mwari wemadzitateguru edu akusarudza kuti usvike pakuziva kuda kwake uye kuti uone Iye akarurama uye kuti unzwe inzwi romuromo wake,
15  nokuti uchava chapupu chake kuvanhu vose chezvinhu zvawaona nokunzwa.
16  Zvino uri kunonokerei? Simuka, ubhabhatidzwe, ubvise zvivi zvako nokudana zita rake.’
17  “Asi pandakanga ndadzoka muJerusarema uye ndichinyengetera ndiri mutemberi, ndakaita sendabatwa nehope,
18  ndikamuona achiti kwandiri, ‘Chimbidza, ukurumidze kubuda muJerusarema, nokuti havazobvumi kupupura kwako pamusoro pangu.’
19  Ndakati, ‘Ishe, ivo vanonyatsoziva kuti ndaiisa mujeri nokurova vaya vaikutendai musinagogi rimwe nerimwe;
20  uye paiteurwa ropa raStefani chapupu chenyu, iniwo ndakanga ndakamira pedyo ndichibvumirana nazvo uye ndichirinda nguo dzokunze dzevaya vaimuuraya.’
21  Asi iye akanditi, ‘Chienda, nokuti ndichakutumira kumamwe marudzi ari kure.’”
22  Zvino vakaramba vachimuteerera kusvikira pashoko iri, vakashevedzera, vachiti: “Bvisai munhu akadai panyika, nokuti akanga asina kukodzera kurarama!”
23  Zvavakanga vachishevedzera, vachivheyesa nguo dzavo dzokunze, vachimwaya guruva mumhepo,
24  mutungamiriri wehondo akarayira kuti iye apinzwe mudzimba dzevarwi, akati aifanira kuongororwa achiita zvokuzvamburwa, kuti anyatsoziva nei vakanga vachimuitira mheremhere zvakadai.
25  Asi pavakanga vamutambanudza kuti vamurove, Pauro akati kumukuru weuto akanga akamira ipapo: “Munobvumirwa here nomutemo kuzvambura munhu muRoma asi asina kupiwa mhosva?”
26  Nokudaro, mukuru weuto paakanzwa izvi, akaenda kumutungamiriri wehondo akataura, achiti: “Munoda kuitei? Chokwadi munhu uyu muRoma.”
27  Naizvozvo mutungamiriri wehondo akauya, akati kwaari: “Ndiudze, Uri muRoma here?” Iye akati: “Hungu.”
28  Mutungamiriri wehondo akabva ati: “Ini ndakatenga kodzero idzodzi dzokuva mugari wemuno nemari zhinji kwazvo.” Pauro akati: “Asi ini ndakatoberekerwa madziri.”
29  Naizvozvo, varume vakanga vava kuda kumubvunzisisa vachimutambudza vakabva vabva paari; uye mutungamiriri wehondo akatya paakaziva kuti akanga ari muRoma uye kuti akanga amusunga.
30  Naizvozvo, mangwana acho, zvaaida kuziva zvechokwadi kuti nei akanga achipomerwa nevaJudha, akamusunungura, akarayira vapristi vakuru neboka reSanihedrini yose kuti vaungane. Akaburutsa Pauro pasi, akamumisa pakati pavo.
6  Zvino mumazuva iwaya, vadzidzi pavakanga vachiwedzera, vaJudha vaitaura chiGiriki vakagunun’unira vaJudha vaitaura chiHebheru, nokuti chirikadzi dzavo dzakanga dzichidarikwa pakugoverwa kwezvokudya kwezuva nezuva.
2  Naizvozvo vane gumi nevaviri vakashevedza vadzidzi vazhinji, vakati: “Hazvitifadzi kuti tisiye shoko raMwari kuti tigovere zvokudya patafura.
3  Naizvozvo, hama, zvitsvakirei varume vanomwe vanopupurirwa pakati penyu, vazere nomudzimu nouchenjeri, kuti tivagadze pabasa iri rinofanira kuitwa;
4  asi isu tichazvipira pakunyengetera nepaushumiri hweshoko.”
5  Chinhu chakataurwa chakanga chichifadza vanhu vazhinji vose, zvino vakasarudza Stefani, murume akanga azere nokutenda nomudzimu mutsvene, naFiripi naProkorasi naNikanori naTimoni naPaminasi naNikorasi, mutendeuki wokuAndiyoki;
6  vakavaisa pamberi pevaapostora, uye, pashure pokunge vanyengetera, ava vakaisa maoko avo pavari.
7  Naizvozvo shoko raMwari rakaramba richikura, uye vadzidzi vakaramba vachiwedzera kwazvo muJerusarema; uye boka guru revapristi rakatanga kuteerera kutenda.
8  Zvino Stefani, azere nenyasha nesimba, akanga achiita zvishamiso nezviratidzo zvikuru pakati pevanhu.
9  Asi vamwe varume pane vaya vainzi Sinagogi reVakasununguka vakamuka, nevokuKurini nevokuArekizandriya nevaya vokuKirikiya neEzhiya, vakasimuka kuti vaite nharo naStefani;
10  asi havana kugona kumupikisa pauchenjeri nomudzimu zvaakanga achitaura nazvo.
11  Vakabva vafurira vanhu pachivande kuti vataure kuti: “Takamunzwa achitaura mashoko okumhura Mosesi naMwari.”
12  Vakakusvudzira vanhu nevarume vakuru nevanyori, uye, pavakangoerekana vauya paari, vakamubata nechisimba vakaenda naye kuSanihedrini.
13  Vakaunza zvapupu zvenhema, izvo zvakati: “Munhu uyu haaregi kutaura zvinhu zvinozvidza nzvimbo ino tsvene uye zvinozvidza Mutemo.
14  Somuenzaniso, takamunzwa achiti uyu Jesu wokuNazareta achakoromora nzvimbo ino ochinja tsika dzatakapiwa naMosesi.”
15  Zvino vose vaya vakanga vagere muSanihedrini zvavakanga vakanyatsomutarira, vakaona kuti chiso chake chakanga chakaita sechiso chengirozi.
21  Zvino patakanga taparadzana navo, tava mugungwa, takafamba takarurama, tikasvika kuKosi, asi zuva rakatevera racho takasvika kuRodzi, uye tichibva ipapo takasvika kuPatara.
2  Patakanga tawana chikepe chaiyambukira kuFenikiya, takakwira chikepe chacho tikaenda.
3  Pashure pokunge taona chitsuwa cheKupro takachipfuura chiri kurutivi rwokuruboshwe, tikafamba nechikepe takananga kuSiriya, tikamira muTire, nokuti chikepe chaifanira kututunura zvachakanga chakatakura ipapo.
4  Takazowana vadzidzi taita zvokuvatsvaka uye takagara pano kwemazuva manomwe. Asi vatungamirirwa nomudzimu vakaudza Pauro kazhinji kuti arege kumbotsika zvake muJerusarema.
5  Naizvozvo patakanga tapedza mazuva acho, takabva, tikatanga rwendo rwedu; asi ivo vose, pamwe chete nevakadzi nevana, vakatiperekedza kusvika kunze kweguta. Uye tichipfugama pamhenderekedzo, takanyengetera,
6  tikaonekana navo, uye isu takakwira muchikepe asi ivo vakadzokera kudzimba dzavo.
7  Takabva tapedza rwendo rwokubva kuTire, tikasvika kuToremai, tikakwazisa hama, tikagara nadzo zuva rimwe chete.
8  Zuva rakatevera racho takabva, tikasvika kuKesariya, tikapinda mumba maFiripi muevhangeri, akanga ari mumwe wevarume vaya vanomwe, tikagara naye.
9  Murume uyu aiva nevanasikana vana, mhandara, dzaiprofita.
10  Asi zvatakagara mazuva mazhinji, mumwe muprofita ainzi Agabhasi akaburuka achibva kuJudhiya,
11  akauya kwatiri, akatora bhandi raPauro, akazvisunga makumbo nemaoko, akati: “Izvi ndizvo zvinotaura mudzimu mutsvene, ‘VaJudha vachasunga muridzi webhandi iri seizvi muJerusarema vomuisa mumaoko evanhu vemamwe marudzi.’”
12  Zvino patakanzwa izvi, isu nevaya vepanzvimbo iyoyo takatanga kumuteterera kuti arege kukwira kuJerusarema.
13  Pauro akabva apindura kuti: “Muri kuitei muchisvimha misodzi uye muchindishayisa simba mumwoyo? Ivai nechokwadi chokuti handina kungogadzirira kusungwa, asi kutofirawo zita raShe Jesu kuJerusarema.”
14  Patakatadza kumudzivisa, takabvuma nemashoko okuti: “Kuda kwaJehovha ngakuitike.”
15  Zvino pashure pemazuva iwaya takagadzirira rwendo rwacho, tikatanga kukwira kuJerusarema.
16  Asi vamwe vevadzidzi vaibva kuKesariya vakaendawo nesu, kuti vatisvitse pamba pomumwe munhu aizogara nesu, Minasoni wokuKupro, mumwe wevadzidzi vepakutanga.
17  Patakasvika muJerusarema, hama dzakatigamuchira nomufaro.
18  Asi pazuva rakatevera Pauro akaenda nesu kuna Jakobho; uye varume vakuru vose vakanga varipo.
19  Akavakwazisa, akatanga kurondedzera zvinhu zvose zvakaitwa naMwari pakati pemamwe marudzi noushumiri hwake.
20  Pashure pokunge vanzwa izvi vakatanga kukudza Mwari, vakati kwaari: “Unoona, hama, kuti zviuru zvevatendi zviri pakati pevaJudha zvingani; uye vose vanoshingairira Mutemo.
21  Asi vakanzwa runyerekupe pamusoro pako kuti wanga uchidzidzisa vaJudha vose vari pakati pemamwe marudzi kuti varambe Mosesi, uchivaudza kuti varege kudzingisa vana vavo kana kufamba mutsika dzavo dzakarongwa.
22  Saka, zvoitwa sei? Kunyange zvakadaro vachangonzwa kuti wasvika.
23  Naizvozvo ita izvi zvatinokuudza: Tine varume vana vakaita mhiko.
24  Enda nevarume ava, uzvichenese sezvinodiwa netsika uinavo, uripe, kuti misoro yavo iveurwe. Naizvozvo vanhu vose vachaziva kuti hapana chiripo pamusoro porunyerekupe rwavakaudzwa nezvako, asi kuti uri kufamba zvakanaka, iwe uchichengetawo Mutemo.
25  Kana vari vatendi vanobva pakati pemamwe marudzi, takatumira shoko, tichivaudza zvatakasarudza kuti vanofanira kuzvidzora pane zvakabayirwa zvidhori, neropa, nezvakadzipwa, noufeve.”
26  Pauro akabva aenda nevarume vacho zuva rakatevera, akazvichenesa ainavo sezvaidiwa netsika, akapinda mutemberi, kuti anozivisa mazuva aifanira kupedzwa nokuda kwokucheneswa sezvinodiwa netsika, kusvikira chinopiwa chacho chapiwa nokuda kwomumwe nomumwe wavo.
27  Zvino mazuva manomwe paakanga ava kuda kupera, vaJudha vokuEzhiya pavakamuona mutemberi vakatanga kunyonganisa boka rose revanhu, uye vakamubata,
28  vachishevedzera kuti: “Vanhu vaIsraeri, tibatsireiwo! Uyu ndiye munhu anodzidzisa vanhu vose kwose kwose zvinopesana nevanhu noMutemo nenzvimbo ino, uyezve, atouya mutemberi nevaGiriki uye asvibisa nzvimbo ino tsvene.”
29  Nokuti vakanga vamboona Trofimo wokuEfeso ainaye muguta, asi vakanga vachifunga kuti Pauro akanga auya naye mutemberi.
30  Guta rose rakaita mheremhere, vanhu vakamhanya pamwe chete; uye vakabata Pauro, vakamuzvuzvurudzira kunze kwetemberi. Uye masuo akabva avharwa.
31  Pavakanga vachida kumuuraya, mashoko akasvika kumutungamiriri weboka revarwi kuti Jerusarema rose rakanga ranyongana;
32  uye iye akabva atora varwi nevakuru veuto, akamhanyira kwavaiva. Pavakaona mutungamiriri wehondo nevarwi, vakarega kurova Pauro.
33  Mutungamiriri wehondo akabva asvika pedyo, akamubata, akarayira kuti asungwe necheni mbiri; uye akatanga kubvunza kuti aiva ani uye kuti akanga aitei.
34  Asi vamwe vaiva muboka revanhu vakatanga kushevedzera ichi, vamwe vachishevedzera icho. Naizvozvo, asingakwanisi kuziva chero chinhu chipi zvacho chechokwadi nokuda kwemheremhere yacho, akarayira kuti aunzwe kudzimba dzevarwi.
35  Asi paakasvika pamatanho, zvinhu zvakanga zvaipa zvokuti akanga ototakurwa nevarwi nokuda kwechisimba chaiitwa neboka revanhu;
36  nokuti vanhu vazhinji vakaramba vachitevera, vachishevedzera kuti: “Mubvisei!”
37  Zvino zvaakanga ava kuda kupinzwa mudzimba dzevarwi, Pauro akati kumutungamiriri wehondo: “Ndinobvumirwa here kutaura chimwe chinhu kwamuri?” Iye akati: “Unogona kutaura chiGiriki here?
38  Chokwadi hausi iwe muIjipiti akamutsa kumukira mazuva aya apfuura, akatungamirira varume vane zviuru zvina vakanga vaine mapanga kuenda kurenje here?”
39  Pauro akabva ati: “Chokwadi, ini ndiri muJudha, wokuTaso iri muKirikiya, handisi mugari weguta risinganyatsozivikanwi. Naizvozvo ndinokukumbirai, ndibvumirei kuti nditaure nevanhu ava.”
40  Pashure pokunge amubvumira, Pauro, akamira pamatanho, akaninira vanhu noruoko rwake. Kunyarara kukuru pakwakavapo, akataura navo nomutauro wechiHebheru, achiti:
25  Naizvozvo kwapera mazuva matatu, Festo akakwira kuJerusarema achibva kuKesariya shure kwokunge apinda muhurumende yoruwa irworwo;
2  uye vapristi vakuru nevarume vakuru vevaJudha vakamhan’arira Pauro kwaari. Naizvozvo vakatanga kumuteterera,
3  vachikumbira kuti vaitirwe zvakanaka pamusoro pomurume wacho kuti iye atumire shoko rokuti aunzwe kuJerusarema, zvavakanga vakamuvandira kuti vamuuraye vari mumugwagwa.
4  Zvisinei, Festo akapindura kuti Pauro aifanira kuchengetwa muKesariya uye kuti munguva pfupi iye akanga ava kuda kuenda ikoko.
5  “Nokudaro vaya vane simba pakati penyu,” iye akadaro, “ngavaburuke neni vamupomere, kana paine chimwe chinhu chisina kururama pamusoro pomunhu uyu.”
6  Naizvozvo paakanga apedza mazuva asingapfuuri masere kana kuti gumi ari pakati pavo, akaburukira kuKesariya, uye zuva rakatevera akagara pachigaro chokutonga, akarayira kuti Pauro aunzwe.
7  Paakasvika, vaJudha vakanga vaburuka vachibva kuJerusarema vakamira vakamukomberedza, vachimupomera mhosva zhinji uye dzakakura dzavasina kukwanisa kupa uchapupu pamusoro padzo.
8  Asi Pauro achizvidzivirira akati: “Handina kumbotadzira Mutemo wevaJudha kana temberi kana Kesari.”
9  Festo, achida kunzi akanaka nevaJudha, akapindura Pauro achiti: “Unoda here kukwira kuJerusarema kunotongwa ikoko pamberi pangu pamusoro pezvinhu izvi?”
10  Asi Pauro akati: “Ndakamira pamberi pechigaro chokutonga chaKesari, pandinofanira kutongwa. Handina kuitira vaJudha chinhu chakaipa, sezvamuri kunyatsoonawo.
11  Asi chokwadi, kana ndiri munhu anoita zvakaipa, uye ndakaita chimwe chinhu chakakodzera rufu, handikumbiri kuti ndirege kufa; asiwo kana pasina chimwe chezvinhu izvozvo zvandiri kupomerwa nevarume ava, hapana munhu angandigamuchidza kwavari kuti anzi akanaka. Ndinokwidza mhosva yacho kuna Kesari!”
12  Pashure pokutaura neungano yevaipa mazano, Festo akabva apindura kuti: “Wakwidza mhosva yacho kuna Kesari; saka uchaenda kuna Kesari.”
13  Zvino mazuva akati kuti paakanga apera, mambo Agripa naBhenisi vakasvika muKesariya kuzoshanya kuti varemekedze Festo.
14  Naizvozvo, zvavakanga vachipedza mazuva anoverengeka vari imomo, Festo akazivisa mambo nyaya dzine chokuita naPauro, achiti: “Pane mumwe murume akasiyiwa ari musungwa naFerikisi,
15  uye pandaiva muJerusarema vapristi vakuru nevarume vakuru vevaJudha vakamumhan’arira, vachikumbira kuti atongerwe rufu.
16  Asi ndakavapindura kuti haasiriwo maitiro echiRoma kugamuchidza chero munhu upi zvake kuti unzi wakanaka, munhu wacho anopomerwa asati asangana nevanomupomera chiso nechiso uye asati awana mukana wokutaura achizvidzivirira pamusoro pezvaari kupomerwa.
17  Naizvozvo vose pavakasvika pano, handina kunonoka, asi zuva rakatevera ndakagara pachigaro chokutonga, ndikarayira kuti murume wacho aunzwe.
18  Vamira, vanomupomera havana kubudisa mhosva yezvinhu zvakaipa zvandakanga ndambofungira pamusoro pake.
19  Vaingovawo zvavo nedzimwe nharo naye pamusoro pokunamata kwavo mwari uye pamusoro pomumwe Jesu akanga afa asi uyo Pauro akaramba achiti mupenyu.
20  Naizvozvo, ndichivhiringidzika nenharo pamusoro penyaya idzi, ndakamubvunza kana aida kuenda kuJerusarema kunotongwa ikoko pamusoro penyaya idzi.
21  Asi Pauro paakakwidza mhosva yacho kuti achengetwe nokuda kwezvaizosarudzwa naIye Anoremekedzwa, ndakarayira kuti achengetwe kusvikira ndava kuzomutumira kuna Kesari.”
22  Zvino Agripa akati kuna Festo: “Ini ndingadawo kunzwa murume wacho.” “Mangwana,” iye akadaro, “muchamunzwa.”
23  Naizvozvo, pazuva rakatevera, Agripa naBhenisi vakauya vachivhaira kwazvo, vakapinda muimba yaitongerwa mhosva vaine vatungamiriri vehondo nevarume vakuru vomuguta, uye Festo paakarayira, Pauro akaunzwa.
24  Festo akati: “Mambo Agripa nemi mose munesu, muri kuona munhu uyu wandakakumbirwa nevanhu vazhinji vose vevaJudha muJerusarema nokunowo, vachishevedzera kuti haachafaniri kurarama.
25  Asi ndakanzwisisa kuti hapana chakaipa chaakanga aita chakakodzera rufu. Naizvozvo murume uyu paakakwidza mhosva yacho kuna Iye Anoremekedzwa, ndakasarudza kumutumira.
26  Asi pamusoro pake handina chinhu chaicho chokuti ndinyore kunaShe wangu. Nokudaro ndamuunza pamberi penyu, uye kunyanya pamberi penyu imi, Mambo Agripa, kuti, kana kuongorora kwokutonga kwaitwa, ndiwane chimwe chinhu chokuti ndinyore.
27  Nokuti ndinozviona soupenzi kuti nditumire musungwa ndisingaratidziwo mhosva dzaanopomerwa.”
13  Zvino muungano yomuAndiyoki maiva nevaprofita nevadzidzisi, Bhanabhasi naSimiyone ainzi Nigeri, naRusiyasi wokuKurini, naManaeni akadzidza naHerodhi mutongi woruwa, naSauro.
2  Zvavakanga vachishumira Jehovha uye vachitsanya pachena, mudzimu mutsvene wakati: “Pavanhu vose nditsaurirei Bhanabhasi naSauro nokuda kwebasa randakavashevedzera.”
3  Vakabva vatsanya, vakanyengetera, vakaisa maoko avo pamusoro pavo, vakavarega vachienda.
4  Naizvozvo varume ava, vatumwa nomudzimu mutsvene, vakaburukira kuSerukiya, vachibva ikoko vakaenda kuKupro nechikepe.
5  Pavakanga vava muSaramisi vakatanga kuzivisa shoko raMwari mumasinagogi evaJudha. Vaivawo naJohani achivashandira.
6  Pavakanga vafamba nomuchitsuwa chose kusvika kuPafosi, vakasangana nomumwe murume, muroyi, muprofita wenhema, muJudha ainzi Bha-Jesu,
7  uye aiva pamwe chete nomutongi woruwa rwacho Segiyo Paurosi, murume akachenjera. Achishevedza Bhanabhasi naSauro, murume uyu akada kunzwa shoko raMwari nomwoyo wose.
8  Asi Erimasi muroyi (chaizvoizvo, iwayo ndiwo mashandurirwo anoitwa zita rake) akatanga kuvapikisa, achitsvaka kuti mutongi wacho woruwa arege kutenda.
9  Sauro, anonziwo Pauro, achizadzwa nomudzimu mutsvene, akanyatsomutarira,
10  akati: “Haiwa iwe munhu azere nokubiridzira kwemarudzi ose nounyengeri hwemarudzi ose, iwe mwanakomana waDhiyabhorosi, iwe muvengi wezvinhu zvose zvakarurama, haungaregi here kukanganisa nzira dzakarurama dzaJehovha?
11  Naizvozvo, tarira! ruoko rwaJehovha ruri pamusoro pako, uchava bofu, usingaoni zuva kwenguva yakati.” Mhute nerima gobvu zvakabva zvava paari, uye akafamba-famba achitsvaka vanhu kuti vamutungamirire vakamubata ruoko.
12  Mutongi wacho woruwa, paakaona zvakanga zvaitika, akabva ava mutendi, zvaakanga ashamiswa nokudzidzisa kwaJehovha.
13  Zvino, Pauro nevarume vaaiva navo, vakapinda mugungwa vachibva kuPafosi, vakasvika kuPega muPamfiriya. Asi Johani akavasiya, akadzokera kuJerusarema.
14  Zvisinei, ivo vakapfuurira vachibva kuPega, vakasvika muAndiyoki muPisidhiya uye, vachipinda musinagogi pazuva resabata, vakagara pasi.
15  Pashure pokunge Mutemo neZvakanyorwa nevaprofita zvaverengerwa vanhu vose, vakuru vanotungamirira vesinagogi vakatumira shoko kwavari, vachiti: “Varume, hama, kana paine shoko chero ripi zvaro rokukurudzira vanhu ramuinaro, ritaurei.”
16  Naizvozvo Pauro akasimuka, uye achininira noruoko rwake, akati: “Varume, vaIsraeri nemi vamwe munotya Mwari, inzwai.
17  Mwari wevanhu ava vaIsraeri akasarudza madzitateguru edu, uye akakwidziridza vanhu vacho munguva yavakagara vari vatorwa munyika yeIjipiti, akavabudisa mairi noruoko rune simba.
18  Kwenguva inenge makore makumi mana akashivirira kuita kwavo vari murenje.
19  Pashure pokunge aparadza marudzi manomwe munyika yeKenani, akagova nyika yavo achishandisa mijenya:
20  zvose izvozvo zvakaitika mumakore anenge mazana mana nemakumi mashanu. “Pashure pezvinhu izvi akavapa vatongi kusvikira kumuprofita Samueri.
21  Asi kubvira panguva iyoyo vakakumbira mambo, uye Mwari akavapa Sauro mwanakomana waKishi, murume worudzi rwaBhenjamini, kwemakore makumi mana.
22  Pashure pokunge amubvisa, akavamutsira Dhavhidhi kuti ave mambo, iye waakapupurira pamusoro pake, akati, ‘Ndawana Dhavhidhi mwanakomana waJese, munhu anodiwa nomwoyo wangu, achaita zvinhu zvose zvandinoda.’
23  Kubva muvana vomunhu uyu maererano nechipikirwa chake Mwari akaunzira Israeri muponesi, iye Jesu,
24  pashure paJohani, Iyeye asati asvika, akanga aparidza pachena kuvanhu vose vaIsraeri rubhabhatidzo rwokuratidza kupfidza.
25  Asi Johani zvaaiita basa rake, aiti, ‘Munofunga kuti ndini ani? Handisi iye. Asi, tarirai! kune mumwe ari kuuya shure kwangu ane tsoka dzine hwashu dzandisina kukodzera kusunungura.’
26  “Varume, hama, imi vanakomana vorudzi rwaAbrahamu nevamwe vaya vari pakati penyu vanotya Mwari, shoko roruponeso urwu rakatumirwa kwatiri.
27  Nokuti vagari vomuJerusarema nevatongi vavo havana kuziva Uyu, asi, pavakatonga, vakazadzisa zvinhu zvakataurwa mune Zvakanyorwa nevaprofita, zvinhu zvinoverengwa zvinonzwika maSabata ose,
28  uye, kunyange vakashaya chinhu chakakodzera rufu, vakarayira Pirato kuti iye aurayiwe.
29  Zvino, pavakanga vaita zvinhu zvose zvakanyorwa pamusoro pake, vakamuburutsa padanda, vakamuviga muguva.
30  Asi Mwari akamumutsa kubva kuvakafa;
31  uye kwemazuva mazhinji aionekwa nevaya vakanga vakwira naye kuJerusarema vachibva kuGarireya, zvino vava zvapupu zvake kuvanhu.
32  “Naizvozvo tiri kukuzivisai mashoko akanaka pamusoro pechipikirwa chakaitwa kumadzitateguru,
33  kuti Mwari akachizadzisa zvizere kwatiri isu vana vavo pakuti akamutsa Jesu; sokunyorwa kwazvakaitwa mupisarema rechipiri kuti, ‘Ndiwe mwanakomana wangu, ini ndava Baba vako nhasi.’
34  Izvozvo zvokuti akamumutsa kubva kuvakafa asingazombodzokeri kukuora, akataura kudai, ‘Ndichakupai mutsa worudo wakatendeka kuna Dhavhidhi.’
35  Nokudaro anotiwo mune rimwe pisarema, ‘Hamuzobvumiri akavimbika wenyu kuti aone kuora.’
36  Nokuti Dhavhidhiwo, akaita kuda kwakajekeswa kwaMwari muchizvarwa chake uye akarara murufu, akavigwa nemadzitateguru ake, akaona kuora.
37  Asi, iye akamutswa naMwari haana kuona kuora.
38  “Naizvozvo, hama, zivai kuti kukanganwirwa kwezvivi kuri kuziviswa kwamuri pachishandiswa Iyeyu;
39  uye kuti pazvinhu zvose zvamaisagona kunzi hamuna mhosva pazviri nomutemo waMosesi, munhu wose anotenda anonzi haana mhosva pachishandiswa Iyeyu.
40  Naizvozvo chenjerai kuti zvinotaurwa mune Zvakanyorwa nevaprofita hazviuyi pamuri, zvokuti,
41  ‘Zvionei, imi vaseki, mushamiswe nazvo, munyangarike, nokuti ndiri kuita basa mumazuva enyu, basa ramusingazombotendi kunyange kana munhu akarirondedzera rose kwamuri.’”
42  Zvino pavakanga vava kubuda, vanhu vakatanga kuteterera kuti vazotaurirwa zvinhu izvi pasabata raitevera.
43  Naizvozvo pashure pokunge musangano wepasinagogi wapera, vazhinji vevaJudha nevatendeuki vainamata Mwari vakatevera Pauro naBhanabhasi, avo pavakanga vachitaura navo vakatanga kuvakurudzira kuti varambe vari pamutsa usina kukodzera kuwanwa waMwari.
44  Sabata rakatevera rinenge guta rose rakaungana kuti rinzwe shoko raJehovha.
45  VaJudha pavakaona mapoka acho evanhu, vakazadzwa negodo vakatanga kupokana vachimhura zvinhu zvakanga zvichitaurwa naPauro.
46  Naizvozvo, vachitaura noushingi, Pauro naBhanabhasi vakati: “Zvakanga zvakakodzera kuti shoko raMwari ritange kutaurwa kwamuri. Zvamuri kurisundira kure uye muchizviti hamuna kukodzerwa noupenyu husingaperi, tarirai! tava kutendeukira kune mamwe marudzi.
47  Chokwadi, Jehovha akatirayira nemashoko aya, ‘Ndakakugadzai sechiedza chemamwe marudzi, kuti imi muve ruponeso kusvikira kumugumo wenyika.’”
48  Vemamwe marudzi pavakanzwa izvi, vakatanga kufara nokukudza shoko raJehovha, uye vose vaya vaiva nemafungiro akanaka okuti vave noupenyu husingaperi vakava vatendi.
49  Uyezve, shoko raJehovha rakaramba richiendeswa munyika yose.
50  Asi vaJudha vakakurudzira vakadzi vaiva nomukurumbira wakanaka vainamata Mwari nevarume vakuru veguta, uye vakaita kuti Pauro naBhanabhasi vatambudzwe, vakavadzingira kunze kwemiganhu yenzvimbo yavo.
51  Ava vakavazunzira guruva raiva patsoka dzavo, vakaenda kuIkoniyumu.
52  Vadzidzi vakaramba vachizadzwa nomufaro nomudzimu mutsvene.
14  Zvino vava muIkoniyumu vakapinda pamwe chete musinagogi revaJudha, vakataura zvokuti vanhu vazhinjizhinji vevaJudha nevaGiriki vakava vatendi.
2  Asi vaJudha vasina kutenda vakakurudzira uye vakafurira mweya yevanhu vemamwe marudzi kuti vamukire hama.
3  Naizvozvo vakapedza nguva huru vachitaura noushingi uye vachishandisa simba raJehovha, uyo akapupurira shoko romutsa wake usina kukodzera kuwanwa nokubvumira zviratidzo nezvishamiso kuti zviitike nemaoko avo.
4  Zvisinei, vanhu vazhinji vomuguta vakakamukana, vamwe vakanga vachitsigira vaJudha asi vamwe vachitsigira vaapostora.
5  Zvino vemamwe marudzi nevaJudha nevatongi vavo, pavakaedza nechisimba kuti vavaitire zvakaipa nokuvatema nematombo,
6  ivo, pavakaziviswa nezvazvo, vakatizira kumaguta eRikaoniya, Ristra neDhebhe nenyika yakanga yakapoteredza;
7  uye ikoko vakaramba vachizivisa mashoko akanaka.
8  Zvino muRistra makanga mugere mumwe murume akanga akaremara makumbo, akanga akaremara kubvira achiri mudumbu raamai vake, uye akanga asati ambofamba.
9  Munhu uyu akanga akateerera Pauro paaitaura, uyo, paakaramba akanyatsomutarira uye achiona kuti aiva nokutenda kwokuti aigona kuporeswa,
10  akati nenzwi guru: “Simuka umire netsoka dzako uti twi.” Iye akasvetuka, akatanga kufamba.
11  Mapoka evanhu, achiona zvakanga zvaitwa naPauro, akashevedzera, mumutauro wechiRikaoniya achiti: “Vanamwari vava sevanhu uye vaburukira kwatiri!”
12  Vakabva vatumidza Bhanabhasi kuti Zeusi, asi Pauro Hemesi, zvaari iye akanga achitungamirira pakutaura.
13  Mupristi waZeusi, akanga aine temberi yakanga iri pamberi peguta, akauya nenzombe nehata dzemashizha kumagedhi uye akanga achida kupa zvibayiro aine mapoka evanhu.
14  Zvisinei, vaapostora, Bhanabhasi naPauro pavakazvinzwa, vakabvarura nguo dzavo dzokunze, vakasvetukira pakati peboka revanhu, vachishevedzera,
15  vachiti: “Varume, muri kuitirei zvinhu izvi? Nesuwo tiri vanhu vasina simba sezvamakangoitawo, uye tiri kukuzivisai mashoko akanaka, kuti imi mubve pazvinhu izvi zvisina zvazvinobatsira mutendeukire kuna Mwari mupenyu, akasika denga nenyika negungwa nezvinhu zvose zviri mazviri.
16  Muzvizvarwa zvakapfuura akabvumira marudzi ose kuti afambe munzira dzawo,
17  chokwadi, kunyange zvazvo asina kurega kuzvipupurira pakuti akaita zvakanaka, achikupai mvura inobva kudenga nemwaka inobereka zvibereko, achizadza mwoyo yenyu kwazvo nezvokudya nomufaro.”
18  Asi nokutaura zvinhu izvi havana kunyatsokwanisa kudzivisa mapoka evanhu kuti arege kuvabayira zvibayiro.
19  Asi vaJudha vakasvika vachibva kuAndiyoki neIkoniyumu vakanyengetedza mapoka evanhu, uye vakatema Pauro nematombo, vakamuzvuzvurudzira kunze kweguta, vachifunga kuti akanga afa.
20  Zvisinei, vadzidzi pavakamuunganira, iye akamuka, akapinda muguta. Pazuva rakatevera akabva naBhanabhasi vakaenda kuDhebhe.
21  Pashure pokuzivisa mashoko akanaka muguta iroro uye vawana vadzidzi vazhinji, vakadzokera kuRistra, Ikoniyumu uye kuAndiyoki,
22  vachisimbisa mweya yevadzidzi, vachivakurudzira kurambira mukutenda vachiti: “Tinofanira kupinda muumambo hwaMwari nomumatambudziko mazhinji.”
23  Zvakare, vakagadza varume vakuru nokuda kwavo muungano imwe neimwe uye, vachinyengetera pamwe chete nokutsanya, vakavaisa kuna Jehovha wavakanga vatenda.
24  Vakaenda nokuPisidhiya, vakasvika kuPamfiriya,
25  uye, pashure pokutaura shoko muPega, vakaburukira kuAtariya.
26  Vachibva ikoko vakaenda nechikepe kuAndiyoki, kwavakanga vagamuchidzwa kumutsa usina kukodzera kuwanwa waMwari nokuda kwebasa ravakanga vaita kwazvo.
27  Pavakanga vasvika uye vaunganidza ungano, vakabva varondedzera zvinhu zvizhinji izvo Mwari akanga aita achivashandisa, uye kuti akanga avhurira vemamwe marudzi suo rokutenda.
28  Naizvozvo vakapedza nguva huru nevadzidzi.
19  Zvino Aporo paakanga achiri muKorinde, Pauro akapfuura nomumativi ari mukati menyika, akaburukira kuEfeso, akawana vadzidzi;
2  akati kwavari: “Makagamuchira mudzimu mutsvene here pamakava vatendi?” Ivo vakati kwaari: “Aiwa, hatina kumbonzwa kana kuine mudzimu mutsvene.”
3  Iye akati: “Saka, makabhabhatidzwa nei?” Ivo vakati: “Norubhabhatidzo rwaJohani.”
4  Pauro akati: “Johani akabhabhatidza norubhabhatidzo rwokuratidza kupfidza, achiudza vanhu kuti vatende mune uya akanga achizouya shure kwake, kureva muna Jesu.”
5  Pavakanzwa izvi, vakabhabhatidzwa muzita raShe Jesu.
6  Pauro paakaisa maoko ake pavari, mudzimu mutsvene wakauya pavari, vakatanga kutaura nendimi uye kuprofita.
7  Vose pamwe chete, vaiva varume vanenge gumi nevaviri.
8  Achipinda musinagogi, akataura noushingi kwemwedzi mitatu, achikurukura uye achivanyengetedza pamusoro poumambo hwaMwari.
9  Asi vamwe pavakaomesa mwoyo, vasingatendi, vachitaura zvakaipa pamusoro peNzira Iyi pamberi pevanhu vazhinji, akabva kwavari akabvisa vadzidzi kwavari, achikurukura zuva nezuva muimba huru yechikoro chaTirano.
10  Izvi zvakaitika kwemakore maviri, zvokuti vose vaigara muruwa rweEzhiya vakanzwa shoko raShe, vaJudha nevaGiriki.
11  Mwari akaramba achiita mabasa anoshamisa esimba nemaoko aPauro,
12  zvokuti kunyange machira maduku nemaepuroni zvaibva pamuviri wake zvichienda kuvanhu vanorwara, uye zvirwere zvakabva pavari, midzimu yakaipa ikabuda.
13  Asi vamwe vevaJudha vaingofamba-famba, vaiva netsika yokudzinga madhimoni vakaedzawo kutaura zita raShe Jesu pane vaya vaiva nemidzimu yakaipa, vachiti: “Ndinokurayirai kwazvo ndichishandisa Jesu anoparidzwa naPauro.”
14  Zvino kwaiva nevanakomana vanomwe vomumwe munhu ainzi Skevha, mupristi mukuru wechiJudha, vaiita izvozvi.
15  Asi uchipindura, mudzimu wakaipa wakati kwavari: “Jesu ndinomuziva uye Pauro ndinomuziva; asi imi ndimi vanaani?”
16  Naizvozvo munhu aiva nomudzimu wakaipa akavasvetukira, akavakurira mumwe pashure pomumwe, akavakunda, zvokuti vakatiza mumba imomo vasina kupfeka uye vakuvadzwa.
17  Izvi zvakazivikanwa nevanhu vose, vaJudha nevaGiriki vaigara muEfeso; uye vose vakabatwa nokutya, uye zita raShe Jesu rakaramba richikudzwa.
18  Vazhinji vevaya vakanga vava vatendi vaiuya vachireurura uye vachitaura pachena mabasa avo.
19  Chokwadi, vazhinji vevaya vaiita zvemashiripiti vakaunganidza mabhuku avo, vakaapisa pamberi pevanhu vose. Vakaverenga pamwe chete mutengo wao, vakawana kuti aikosha masirivha ane zviuru makumi mashanu.
20  Nokudaro shoko raJehovha rakaramba richikura nesimba uye richikunda.
21  Zvino zvinhu izvi pazvakanga zvapera, Pauro akafunga mumwoyo make kuti, pashure pokunge aenda nokuMakedhoniya neAkaya, aizoenda kuJerusarema, achiti: “Kana ndasvika ikoko ndinofanirawo kuona Roma.”
22  Naizvozvo akatuma vaviri vevaimushumira kuMakedhoniya, Timoti naErasto, asi iye akambononoka kwenguva yakati ari muruwa rweEzhiya.
23  Panguva iyoyo chaiyo pakava nenyonganyonga huru pamusoro peNzira Iyi.
24  Nokuti mumwe murume ainzi Dhemetriyo, mupfuri wesirivha, aiwanisa mhizha pfuma zhinji nokugadzira tutemberi twesirivha twaAtemisi;
25  uye akaunganidza ava nevaya vaigadzira zvinhu zvakadaro, akati: “Varume, munonyatsoziva kuti tinobudirira nebasa iri.
26  Uyewo, munoona nokunzwa kuti Pauro uyu akanyengetedza sei boka guru revanhu, akaita kuti vave nedzimwe pfungwa, kwete muEfeso chete asi munenge mumaruwa ose eEzhiya, achiti vaya vakagadzirwa nemaoko havasi vanamwari.
27  Zvakare, ngozi iripo haisi yokuti basa redu iri harizoremekedzwi chete asiwo kuti temberi yamwarikadzi mukuru Atemisi ichaonekwa sepasina uye kunyange ukuru hwake hunonamatwa noruwa rwose rweEzhiya nenyika inogarwa hwava kuda kugumiswa.”
28  Vachinzwa izvi uye vachitsamwa kwazvo, varume vacho vakatanga kushevedzera, vachiti: “Atemisi wevaEfeso mukuru!”
29  Naizvozvo guta rakazara nenyonganyonga, uye vakamhanyira munzvimbo yemitambo nomwoyo mumwe, vakatora nechisimba Gayo naAristako, vaMakedhoniya, vaifamba pamwe chete naPauro.
30  Kana ari Pauro, akanga achida kupinda mukati maiva nevanhu, asi vadzidzi havana kumubvumira.
31  Kunyange vamwe vevakuru vakuru vezviitiko nemitambo, vaaishamwaridzana navo, vakatumira shoko kwaari, vakatanga kumuteterera kuti arege kuzviisa pangozi munzvimbo yemitambo.
32  Chokwadi ndechokuti, vamwe vakanga vachishevedzera chinhu chimwe vamwe chimwe; nokuti ungano yakanga yakanyongana, uye voruzhinji vavo havana kuziva nei vakanga vaungana.
33  Naizvozvo vari pamwe chete vakabudisa Arekizanda muboka revanhu, vaJudha vachimusundira mberi; asi Arekizanda akavaninira noruoko rwake uye akanga achida kutaura kuti azvidzivirire kuvanhu.
34  Asi pavakaziva kuti akanga ari muJudha, vose vakashevedzera pamwe chete zvavakazhambatata anenge maawa maviri vachiti: “Atemisi wevaEfeso mukuru!”
35  Pakupedzisira, munyori wezvaiitika muguta paakanga anyaradza boka revanhu, akati: “Vanhu veEfeso, chokwadi munhu upi asingazivi kuti guta revaEfeso ndiro rinochengeta temberi yaAtemisi mukuru nomufananidzo wakadonha uchibva kudenga?
36  Naizvozvo zvinhu izvi zvazvisingarambiki, zvakakodzera kuti murambe makadzikama musingapapariki.
37  Nokuti mauya nevarume ava vasiri makororo etemberi kana vanhu vanomhura mwarikadzi wedu.
38  Naizvozvo kana Dhemetriyo nemhizha dzaainadzo vaine mhosva nomumwe munhu, mazuva edare aripo uye kune vatongi voruwa; ngavamhan’arirane.
39  Asi, kana paine chinhu chinopfuura izvozvo chamuri kutsvaka, chinofanira kusarudzwa pakuungana kuri pamutemo.
40  Nokuti chokwadi tiri pangozi yokupomerwa mhosva yokumukira pamusoro pezvaitika nhasi, pasina kana nechinhu chiripo chichatibvumira kupa chikonzero chemhirizhonga iyi.”
41  Paakanga ataura zvinhu izvi, akaendesa ungano yacho.
24  Zvino kwapera mazuva mashanu mupristi mukuru Ananiyasi akaburuka nevarume vakuru nomutauriri wevanhu vose, mumwe munhu ainzi Teturo, vakamhan’arira Pauro kuna gavhuna.
2  Paakashevedzwa, Teturo akatanga kumupomera, achiti: “Zvatiine rugare rukuru nokuda kwenyu uye kuti murudzi runo zvinhu zviri kuchinja nokuda kwokunyatsofunga kwenyu,
3  tinozvigamuchira nokuonga kukuru nguva dzose uyewo munzvimbo dzose, Haiwa Changamire Ferikisi.
4  Asi kuti ndirege kukudzivisaizve, ndinokukumbirai kuti mutinzwe kwenguva pfupi nomutsa wenyu.
5  Nokuti takawana murume uyu ari munhu anonetsa kwazvo uye achiita kuti pave nokumukira pakati pevaJudha vose munyika yose inogarwa uye ari mutungamiriri wekapoka kevokuNazareta,
6  uye uyo akaedzawo kusvibisa temberi, tikamubata.
7  ——
8  Imi munogona kumubvunzurudza monzwa kwaari pamusoro pezvinhu izvi zvatiri kumupomera.”
9  Naizvozvo vaJudha vakapindirawo mukudenha kwacho, vachitaura kuti zvinhu izvi zvakanga zviri izvo.
10  Pauro paakanongedzerwa nomusoro nagavhuna kuti ataure, akapindura kuti: “Zvandinonyatsoziva kuti mave muri mutongi worudzi urwu kwemakore mazhinji, ndinotaura nokuzvidira ndichizvidzivirira pazvinhu zvine chokuita neni,
11  imi zvamunogona kuwana kuti haapfuuri mazuva gumi nemaviri kubvira pandakakwira kuJerusarema kunonamata;
12  uye havana kundiwana ndiri mutemberi ndichiita nharo nomunhu kana ndichiita kuti mhomho yevanhu iungane mumasinagogi kana muguta rose.
13  Uyewo havagoni kukupai uchapupu hwezvinhu zvavari kundipomera iye zvino.
14  Asi ndinobvuma izvi kwamuri, kuti, maererano nemanamatiro avanoti ‘kapoka’ saizvozvi ndiri kuitira Mwari wemadzitateguru angu basa dzvene, zvandinotenda zvinhu zvose zviri muMutemo nezviri mune Zvakanyorwa nevaprofita;
15  uye ndine tariro kuna Mwari, tariro iyo varume ava vanayowo, kuti kuchava nokumuka kwevakarurama nevasina kururama.
16  Chokwadi, ndiri kuedza nguva dzose pana izvozvi kuti ndizive kuti handina kupara mhosva kuna Mwari nokuvanhu.
17  Naizvozvo pashure pemakore mazhinji kwazvo ndakasvika kuti ndiuye nezvipo zvokunzwira ngoni kurudzi rwangu, nezvinopiwa.
18  Pandakanga ndiri pazvinhu izvi vakandiwana ndiri mutemberi ndakachena sezvinodiwa netsika, asi ndisina boka revanhu kana kuti paine mheremhere. Asi kwakanga kuine vamwe vaJudha vaibva muruwa rweEzhiya,
19  vanofanira kuva varipo pamberi penyu kuti vandipomere kana vangava nechimwe chinhu chokundipomera.
20  Kana kuti, varume vari pano ngavazvitaurire voga chinhu chakaipa chavakawana zvandakamira pamberi peSanihedrini,
21  kunze kwokutaura kumwe chete kwandakashevedzera ndakamira pakati pavo ndichiti, ‘Nhasi ndiri kutongwa pamberi penyu nokuda kwokumuka kwevakafa!’”
22  Zvisinei, Ferikisi, achiziva zvakarurama kwazvo nyaya dzine chokuita neNzira iyi, akatanga kumbomisa varume vacho achiti: “Kana Risiyasi mutungamiriri wehondo angosvika kuno, ndichasarudza pamusoro penyaya idzi dzine chokuita nemi.”
23  Akarayira mukuru weuto kuti murume wacho achengetwe uye ave norusununguko rwakati kuti pakuva musungwa, uye kuti arege kudzivisa chero ani zvake wevanhu vake kumushumira.
24  Kwapera mazuva akati Ferikisi akasvika nomudzimai wake Drusira, akanga ari muJudha, uye akashevedza Pauro akamunzwa nezvokutenda muna Kristu Jesu.
25  Asi zvaaitaura pamusoro pokururama nokuzvidzora uye kutongwa kwaizouya, Ferikisi akatya, akati: “Panguva ino enda hako, asi kana ndawana nguva yakakodzera ndichakushevedzazve.”
26  Panguva iyoyowo, zvisinei, akanga achitarisira kuti apiwe mari naPauro. Nokuda kwaizvozvo akatomushevedza kazhinji achikurukura naye.
27  Asi, makore maviri paakapera, Ferikisi akatsiviwa naPokiyo Festo; uye nokuti Ferikisi aida kunzi akanaka nevaJudha akasiya Pauro akasungwa.
5  Zvisinei, mumwe murume, ainzi Ananiyasi, pamwe chete nomudzimai wake Safira, akatengesa chinhu chavaiva nacho,
2  akavanza imwe yemari yacho, mudzimai wake achizvizivawo, uye akauya nechikamu chete, akachiisa patsoka dzevaapostora.
3  Asi Petro akati: “Ananiyasi, nei Satani akushingisa kuti uedze kunyengera mudzimu mutsvene uye kuti uvanze imwe mari yomunda wacho?
4  Kunyange kudai waramba uinawo, waisazongoramba uri wako here, uye watengeswa, mari yacho haina kuramba iri mumaoko ako here? Nei wafunga kuita chinhu chakadai seichi mumwoyo mako? Hauna kuedza kunyengera vanhu, asi Mwari.”
5  Paakanzwa mashoko aya Ananiyasi akawira pasi, akafa. Kutya kukuru kwakabata vose vakazvinzwa.
6  Asi majaya akasimuka, akamuputira nemachira, akamutakura akaenda naye kunze, akamuviga.
7  Zvino pashure penguva inenge maawa matatu mudzimai wake akapinda, asingazivi zvakanga zvaitika.
8  Petro akati kwaari: “Ndiudze, imi vaviri makatengesa munda nemari yakadai here?” Iye akati: “Hungu, nemari yakadaro.”
9  Naizvozvo Petro akati kwaari: “Nei imi vaviri makabvumirana kuti muedze mudzimu waJehovha? Tarira! Tsoka dzevaya vaviga murume wako dziri pasuo, uye vachakutakurawo voenda newe kunze.”
10  Akabva awira pasi patsoka dzaPetro, akafa. Majaya acho paakapinda, akamuwana afa, akamutakura akaenda naye kunze, akamuviga parutivi pomurume wake.
11  Naizvozvo kutya kukuru kwakabata ungano yose nevaya vose vakanzwa pamusoro pezvinhu izvi.
12  Zvakare, zviratidzo zvizhinji nezvishamiso zvakaramba zvichiitwa nemaoko evaapostora pakati pevanhu; uye vose vaiva nomwoyo mumwe vari muvharanda raSoromoni.
13  Chokwadi, hapana kana mumwe chete wevamwe vacho akanga aine ushingi hwokubatana navo; kunyange zvakadaro, vanhu vakanga vachivarumbidza.
14  Uyezve, varume nevakadzi vazhinjizhinji vaitenda munaShe, vakaramba vachiwedzerwa;
15  zvokuti vakatobudisa vairwara kunze mumigwagwa yakafara, vakavaradzika imomo patumibhedha nemaponde, kuti Petro zvaaizopfuura, zvimwe mumvuri wake chete waizowira pane mumwe wavo.
16  Uyewo, vazhinji vaibva mumaguta akapoteredza Jerusarema vakaramba vachiungana, vakatakura vanhu vairwara nevaya vainetswa nemidzimu isina kuchena, uye vose vairapwa.
17  Asi mupristi mukuru nevaya vose vaiva naye, boka raivapo panguva iyoyo revaSadhusi, vakasimuka uye vakazadzwa negodo,
18  vakabata vaapostora, vakavaisa muchitokisi chaipfigirwa vanhu vose.
19  Asi usiku ngirozi yaJehovha yakavhura masuo ejeri, ikavabudisa kunze, ikati:
20  “Endai, uye kana mamira mutemberi, rambai muchitaura nevanhu mashoko ose pamusoro poupenyu uhu.”
21  Pashure pokunzwa izvi, vakapinda mutemberi kwaedza, vakatanga kudzidzisa. Zvino pakasvika mupristi mukuru nevaya vakanga vainaye, vakaunganidza Sanihedrini neungano yose yevarume vakuru vevanakomana vaIsraeri, vakatumira vanhu kujeri kuti vaunzwe.
22  Asi pakasvika vakuru vakuru ikoko havana kuvawana vari mujeri. Naizvozvo vakadzoka, vakataura izvozvo,
23  vachiti: “Tawana jeri rakakiyiwa rakachengeteka uye varindi vakamira pamasuo, asi patavhura hapana watawana mukati.”
24  Naizvozvo, mukuru mukuru wetemberi nevapristi vakuru pavakanzwa mashoko aya, vakavhiringidzika kwazvo pamusoro penyaya idzi kuti izvi zvaizovei.
25  Asi mumwe murume akasvika, akavaudza kuti: “Tarirai! Varume vamakaisa mujeri vari mutemberi, vakamira havo vachidzidzisa vanhu.”
26  Mutarisiri wepatemberi akaenda nevakuru vakuru vake vaimushandira, vakabva vauya navo, asi pasina zvechisimba, zvavaitya kutemwa nematombo nevanhu.
27  Naizvozvo vakauya navo, vakavamisa muimba yeSanihedrini. Mupristi mukuru akavabvunzurudza,
28  akati: “Takakurayirai kwazvo kuti murege kuramba muchidzidzisa nezvezita iri, asi tarirai! mazadza Jerusarema nokudzidzisa kwenyu, uye makatsunga kuunza ropa romunhu uyu pamusoro pedu.”
29  Vachipindura, Petro nevamwe vaapostora vakati: “Tinofanira kuteerera Mwari somutongi panzvimbo pevanhu.
30  Mwari wemadzitateguru edu akamutsa Jesu, wamakauraya, muchimuturika padanda.
31  Mwari akakwidziridza iyeyu kuruoko rwake rworudyi soMumiririri Mukuru noMuponesi, kuti ape rupfidzo kuna Israeri nokukanganwirwa zvivi.
32  Isu tiri zvapupu zvezvinhu izvi, pamwe chetewo nomudzimu mutsvene, uyo Mwari akapa vaya vanomuteerera somutongi.”
33  Pavakanzwa izvi, vakarwadziwa kwazvo uye vakanga vachida kuvauraya.
34  Asi mumwe murume, muFarisi ainzi Gamarieri, mudzidzisi woMutemo airemekedzwa nevanhu vose, akasimuka muSanihedrini, akarayira kuti varume vacho vabudiswe kwenguva duku.
35  Iye akati kwavari: “Vanhu vaIsraeri, zvichenjererei pane zvamunoda kuita pamusoro pevarume ava.
36  Somuenzaniso, mazuva ano asati asvika Tudhasi akamuka, achizviti akanga ari munhu anokosha, uye varume vazhinji, vanenge mazana mana, vakabatana neboka rake. Asi akaurayiwa, uye vose vaimuteerera vakapararira, zvikashaya basa.
37  Pashure pake Judhasi wokuGarireya akamuka mumazuva okunyoresa, akatsausa vanhu kuti vamutevere. Asi murume iyeye akaparara, uye vaya vose vaimuteerera vakapararira kwose kwose.
38  Naizvozvo, pane zviripo izvi, ndinoti kwamuri, Musapindira mune zvevarume ava, asi varegei vakadaro; (nokuti, kana zano iri uye kana basa iri richibva kuvanhu, richaparara;
39  asi kana richibva kuna Mwari, hamuzokwanisi kuvaparadza;) kana zvisina kudaro, chokwadi zvimwe mungawanikwa muchirwisana naMwari.”
40  Zvino vakamuteerera, vakashevedza vaapostora, vakavarova, vakavarayira kuti varege kutaura pamusoro pezita raJesu, vakavarega vachienda.
41  Naizvozvo, ava vakabva zvavo pamberi peSanihedrini, vachifara nokuti vakanga vanzi vakakodzera kuzvidzirwa zita rake.
42  Mazuva ose vakaramba vachidzidzisa nokuzivisa mashoko akanaka pamusoro paiye Kristu Jesu, mutemberi uye paimba neimba vasingaregi.
15  Zvino vamwe varume vakaburuka vachibva kuJudhiya, vakatanga kudzidzisa hama vachiti: “Kana mukasadzingiswa maererano netsika yaMosesi, hamungaponeswi.”
2  Asi Pauro naBhanabhasi pavakakakavadzana nokuitirana nharo navo kwazvo, vakarangana kuti Pauro naBhanabhasi nevamwe vavo vaende kuvaapostora nevarume vakuru vaiva muJerusarema pamusoro penharo idzi.
3  Naizvozvo, pashure pokunge vaperekedzwa zvishoma neungano, varume ava vakapfuurira norwendo rwavo vakapfuura nomuFenikiya nomuSamariya, vachirondedzera zvose zvokutendeuka kwevanhu vemamwe marudzi, uye vakanga vachiita kuti hama dzose dzifare kwazvo.
4  Pavakasvika muJerusarema vakagamuchirwa nomutsa neungano nevaapostora nevarume vakuru, uye vakarondedzera zvinhu zvizhinji zvakanga zvaitwa naMwari achivashandisa.
5  Asi, vamwe vevaya veboka revaFarisi vakanga vatenda vakasimuka pazvigaro zvavo, vakati: “Zvakakodzera kuvadzingisa uye kuvarayira kuti vachengete mutemo waMosesi.”
6  Vaapostora nevarume vakuru vakaungana kuti vaone nezvenyaya iyi.
7  Zvino nharo huru padzakaitika, Petro akasimuka, akati kwavari: “Varume, hama, munonyatsoziva kuti kubva pamazuva ekare Mwari akandisarudza pakati penyu kuti nomuromo wangu vanhu vemamwe marudzi vanzwe shoko remashoko akanaka uye vatende;
8  uye Mwari, uyo anoziva mwoyo, akapupurira nokuvapa mudzimu mutsvene, sezvaakaitawo kwatiri.
9  Haana kumboisa musiyano pakati pedu navo, asi akanatsa mwoyo yavo nokutenda.
10  Naizvozvo, zvino, muri kuedzerei Mwari nokuisa pamitsipa yevadzidzi joko iro madzitateguru edu kana isu taisakwanisa kutakura?
11  Asi, tinovimba kuti tichaponeswa nomutsa usina kukodzera kuwanwa waShe Jesu sezvinongoitawo vanhu ivavo.”
12  Vanhu vazhinji vose vakanyarara, vakatanga kuteerera Bhanabhasi naPauro vachirondedzera zviratidzo zvizhinji nezvishamiso zvakanga zvaitwa naMwari achivashandisa pakati pemamwe marudzi.
13  Pashure pokunge vanyarara, Jakobho akapindura, achiti: “Varume, hama, ndinzwei.
14  Simiyone akarondedzera kwazvo kuti Mwari kwenguva yokutanga akafunga nezvemamwe marudzi kuti atore maari vanhu vezita rake.
15  Zvakanyorwa nevaprofita zvinobvumirana naizvozvi, sokunyorwa kwazvakaitwa kuti,
16  ‘Pashure pezvinhu izvi ndichadzoka, ndivakezve dumba raDhavhidhi rakawa; uye ndichavakazve matongo aro ndirimisezve,
17  kuti vaya vanosara pane vanhu ava vatsvake Jehovha nomwoyo wose, pamwe chete nevanhu vemamwe marudzi ose, vanhu vanoshevedzwa nezita rangu, ndizvo zvinotaura Jehovha, iye ari kuita zvinhu izvi,
18  zvakazivikanwa kubvira kare.’
19  Nokudaro ndasarudza kuti tisanetsa vemamwe marudzi vari kutendeukira kuna Mwari,
20  asi kuti tivanyorere kuti varege zvinhu zvakasvibiswa nezvidhori, ufeve, zvinhu zvakadzipwa uye ropa.
21  Nokuti kubvira munguva yekare Zvakanyorwa naMosesi zvave zviine vanozviparidza muguta neguta, nokuti zvinoverengwa zvinonzwika musinagogi pamasabata ose.”
22  Vaapostora nevarume vakuru neungano yose vakabva vasarudza kutuma varume vakasarudzwa pakati pavo kuti vaende kuAndiyoki vaina Pauro naBhanabhasi, vanoti, Judhasi ainzi Bhasabhasi naSirasi, varume vaitungamirira pakati pehama;
23  uye vakanyora noruoko rwavo kuti: “Vaapostora nevarume vakuru, hama dzenyu, kuhama dziri kuAndiyoki neSiriya neKirikiya dzinobva kune mamwe marudzi: Kwaziwai!
24  Zvatakanzwa kuti vamwe vakabva kwatiri vakakunetsai nokutaura kwavo, vachiedza kuvhiringidza mweya yenyu, kunyange tisina kuvapa chero mirayiridzo ipi zvayo,
25  tabvumirana nomwoyo mumwe uye tasarudza varume vokukutumirai pamwe chete nevanodiwa vedu, Bhanabhasi naPauro,
26  varume vakaisa mweya yavo pangozi nokuda kwezita raShe wedu Jesu Kristu.
27  Naizvozvo tiri kutuma Judhasi naSirasi, kuti ivowo vakuudzei zvinhu izvozvo neshoko romuromo.
28  Nokuti mudzimu mutsvene nesu tasarudza kusawedzera mumwe mutoro kwamuri, kunze kwezvinhu izvi zvakakodzera,
29  kuti murambe muchirega zvinhu zvakabayirwa zvidhori, ropa, zvinhu zvakadzipwa uye ufeve. Kana mukanyatsozvidzivirira pazvinhu izvi, muchabudirira. Sarai zvakanaka!”
30  Naizvozvo, varume ava pavakaregwa kuti vaende, vakaburukira kuAndiyoki, vakaunganidza vanhu vaya vazhinji, vakavatambidza tsamba yacho.
31  Pashure pokuiverenga, vakafara nokukurudzira kwacho.
32  Judhasi naSirasi, ivo zvavaivawo vaprofita, vakakurudzira hama nehurukuro zhinji, vakadzisimbisa.
33  Naizvozvo, pavakapedza nguva yakati, hama dzakavarega vachienda norugare kune vaya vakanga vavatuma.
34  ——
35  Zvisinei, Pauro naBhanabhasi vakaramba vari muAndiyoki kwenguva yakati vachidzidzisa nokuzivisa mashoko akanaka eshoko raJehovha, nevamwewo vazhinji.
36  Zvino pashure pemazuva akati Pauro akati kuna Bhanabhasi: “Kupfuura zvinhu zvose, ngatidzokere, tishanyire hama muguta rimwe nerimwe matakazivisa shoko raJehovha tione kuti dzakadini.”
37  Kana ari Bhanabhasi, akanga akatsunga kuti aendewo naJohani, ainzi Mako.
38  Asi Pauro haana kufunga kuti zvakanga zvakakodzera kuti vaende naiyeyu, zvaakanga avasiya kuPamfiriya uye akanga asina kuenda navo kubasa.
39  Vakabva vatsamwirana kwazvo, zvokuti vakabva vaparadzana; Bhanabhasi akaenda naMako nechikepe kuKupro.
40  Pauro akasarudza Sirasi, akaenda pashure pokunge agamuchidzwa nehama kumutsa usina kukodzera kuwanwa waJehovha.
41  Asi akapfuura nokuSiriya nokuKirikiya, achisimbisa ungano.
20  Zvino pashure pokunge mheremhere yapera, Pauro akashevedza vadzidzi, uye paakanga avakurudzira uye avaoneka, akabva aenda kuMakedhoniya.
2  Pashure pokupfuura nomumativi iwayo uye achikurudzira vaivamo nemashoko mazhinji, akasvika kuGirisi.
3  Paakanga apedza mwedzi mitatu imomo, akasarudza kudzokera nokuMakedhoniya, nokuti vaJudha vakarangana pamusoro pake paakanga ava kuda kuenda nechikepe kuSiriya.
4  Aiperekedzwa naSopata mwanakomana waPairasi wokuBheriya, Aristako naSekundo vokuTesaronika, naGayo wokuDhebhe, naTimoti, naTikiko naTrofimo vokuruwa rweEzhiya.
5  Ava vakatungamira uye vakanga vakatimirira kuTroasi;
6  asi isu takapinda mugungwa tichibva kuFiripi pashure pemazuva omutambo wemakeke asina kuviriswa, uye takasvika kwavaiva muTroasi nemazuva mashanu; uye takapedza mazuva manomwe tiri imomo.
7  Pazuva rokutanga revhiki, patakanga takaungana kuti tidye, Pauro akatanga kukurukura nevaya vakanga vakaungana, zvaaizoenda zuva raitevera; uye akakurukura kwenguva refu kusvikira pakati pousiku.
8  Naizvozvo muimba yepamusoro matakanga takaungana maiva nemarambi mazhinji.
9  Rimwe jaya rakanga rigere pahwindo, rainzi Yutiko rakabatwa nehope huru Pauro paakaramba achitaura, uye, rakarara kudaro, rakawira pasi richibva panhurikidzwa yechitatu, rikanhongwa rafa.
10  Asi Pauro akaburuka pasi, akazviwisira pamusoro paro, akarifungatira, akati: “Regai kuita mheremhere nokuti mweya wava maari.”
11  Zvino akakwira kumusoro, akatanga kumedura chingwa, vakadya zvokudya, uye pashure pokunge ataura kwenguva refu, kusvikira kwaedza, pakupedzisira akaenda.
12  Naizvozvo vakaenda nomukomana wacho ari mupenyu, vakanyaradzwa kwazvo.
13  Zvino takafanoenda kuchikepe, tikafamba nechikepe tichienda kuAsosi, kwataida kukwidza Pauro, nokuti, pashure pokupa mirayiridzo yaizvozvi, iye aida kuenda netsoka.
14  Naizvozvo paakatibata muAsosi, takamukwidza, tikaenda naye kuMitirene;
15  uye, tichibva ipapo nechikepe mangwana acho, takasvika pakatarisana neKiyosi, asi zuva rakatevera takasvika kuSamosi, uye mangwana acho takasvika kuMireto.
16  Pauro akanga asarudza kufamba nechikepe achipfuura nokuEfeso, kuti arege kupedza chero nguva ipi zvayo muruwa rweEzhiya; nokuti aichimbidza kuti asvike kuJerusarema pazuva romutambo wePendekosti kana aigona.
17  Zvisinei, ari muMireto akatumira shoko kuEfeso, akashevedza varume vakuru veungano.
18  Pavakanga vasvika kwaaiva, iye akati kwavari: “Munonyatsoziva kuti kubvira pazuva rokutanga randakapinda muruwa rweEzhiya ndakanga ndinemi nguva yose,
19  ndichishandira Ishe nepfungwa dzinozvininipisa kwazvo nemisodzi nemiedzo yakandiwira nokuda kwokurangana kwevaJudha;
20  uyewo handina kurega kukuudzai zvinhu zvaikubatsirai kana kukudzidzisai pachena uye paimba neimba.
21  Asi ndakapupura kwazvo kuvaJudha nevaGiriki pamusoro pokupfidza kuna Mwari nokutenda munaShe wedu Jesu.
22  Zvino, tarirai! ndichigombedzerwa nomudzimu, ndiri kuenda kuJerusarema, kunyange ndisingazivi zvinhu zvichaitika kwandiri ndiri imomo,
23  kunze kwokuti muguta neguta mudzimu mutsvene unoramba uchindipupurira zvaunotaura kuti zvisungo nokutambudzika zvakandimirira.
24  Kunyange zvakadaro, handioni mweya wangu sounokosha kwandiri, kudai ndikangopedza basa rangu noushumiri hwaShe Jesu hwandakagamuchira, kuti ndipupurire kwazvo mashoko akanaka omutsa usina kukodzera kuwanwa waMwari.
25  “Zvino, tarirai! ndinoziva kuti imi mose vandakatanga kuparidzira umambo hamuzomboonizve chiso changu.
26  Nokudaro ndinokushevedzai kuti mupupurire iro zuva ranhasi kuti ndakachena paropa revanhu vose,
27  nokuti handina kurega kukuudzai zvose zvakasarudzwa naMwari.
28  Zvichenjererei imi neboka rose, ramakagadzwa pariri nomudzimu mutsvene kuti muve vatariri varo, kuti mufudze ungano yaMwari, yaakatenga neropa roMwanakomana wake.
29  Ndinoziva kuti kana ndaenda mhumhi dzinodzvinyirira dzichapinda pakati penyu uye hadzizobati boka nounyoro,
30  uye pakati penyu pachamuka varume vachataura zvinhu zvisina kururama kuti vatsause vadzidzi vavatevere.
31  “Naizvozvo rambai makamuka, muyeuke kuti kwemakore matatu, usiku nemasikati, handina kurega kurayira mumwe nomumwe nemisodzi.
32  Zvino ndinokuisai kuna Mwari nokushoko romutsa wake usina kukodzera kuwanwa, riri shoko rinogona kukuvakai nokukupai nhaka pakati pevakatsveneswa vose.
33  Handina kuchochora sirivha, kana ndarama, kana chipfeko chomunhu.
34  Imi munozviziva kuti maoko aya akashandira zvinhu zvandaida nezvevaya vandaiva navo.
35  Ndakakuratidzai muzvinhu zvose kuti nokushanda nesimba zvakadaro munofanira kubatsira vaya vasina simba, uye munofanira kuyeuka mashoko aShe Jesu, iye paakati, ‘Kupa kune mufaro mukuru kupfuura kugamuchira.’”
36  Paakanga ataura zvinhu izvi, akapfugama navo vose, akanyengetera.
37  Chokwadi, vose vakasvimha misodzi kwazvo, vakawira pamutsipa waPauro, vakamutsvoda zvinyoronyoro,
38  nokuti vakanyanya kurwadziwa neshoko raakanga ataura rokuti vakanga vasingazomboonizve chiso chake. Naizvozvo vakabva vamuperekedza kuchikepe.
1  Haiwa Tiyofiro, ndakanyora nhoroondo yokutanga, pamusoro pezvinhu zvose zvakatanga kuitwa uye kudzidziswa naJesu,
2  kusvikira pazuva raakakwidzwa kudenga, pashure pokunge apa vaapostora vaakasarudza murayiro achishandisa mudzimu mutsvene.
3  Akazviratidza kuna ivavawo ari mupenyu achishandisa uchapupu huzhinji hwaiva pachena pashure pokunge atambura, achionekwa navo kwemazuva makumi mana uye achitaura zvinhu zvoumambo hwaMwari.
4  Paakanga aungana navo akavarayira kuti: “Musabva muJerusarema, asi rambai makamirira chinhu chakapikirwa naBaba, chamakanzwa nezvacho kubva kwandiri;
5  nokuti chokwadi, Johani akabhabhatidza nemvura, asi imi muchabhabhatidzwa nomudzimu mutsvene kusati kwapera mazuva mazhinji pashure peizvi.”
6  Zvino, pavakanga vaungana, vakatanga kumubvunza vachiti: “Ishe, mava kudzorera umambo kuna Israeri panguva ino here?”
7  Iye akati kwavari: “Hazvisi zvenyu kuti muzive nezvenguva kana mwaka zvakaiswa naBaba musimba ravo;
8  asi muchagamuchira simba kana mudzimu mutsvene wasvika pamuri, uye muchava zvapupu zvangu muJerusarema nomuJudhiya mose nomuSamariya uye kusvikira kurutivi ruri kure kwazvo rwenyika.”
9  Pashure pokunge ataura zvinhu izvi, pavakanga vakatarira, akakwidzwa kudenga uye gore rakamutora vakasazomuona.
10  Zvavakanga vakanyatsotarira mudenga iye achienda, tarira! varume vaviri vakanga vakapfeka nguo chena vakamira pedyo navo,
11  vakati: “Varume vokuGarireya, makamirirei makatarira kudenga? Uyu Jesu akwidzwa kudenga achibva kwamuri achauya saizvozvo sokumuona kwamaita achienda kudenga.”
12  Vakabva vadzokera kuJerusarema vachibva mugomo rinonzi Gomo reMiorivhi, riri pedyo neJerusarema, zvarinongova chinhambwe chingafambwa pazuva resabata.
13  Naizvozvo, pavakanga vasvika, vakakwira muimba yepamusoro, mavakanga vachigara, Petro pamwe chete naJohani naJakobho naAndreya, Firipi naTomasi, Bhatoromeyo naMateu, Jakobho mwanakomana waArifiyosi naSimoni aishingaira, naJudhasi mwanakomana waJakobho.
14  Ivava vose vairamba vachinyengetera nomwoyo mumwe, pamwe chete nevamwe vakadzi naMariya amai vaJesu nevanun’una vake.
15  Zvino mumazuva iwaya Petro akasimuka pakati pehama (boka revanhu vose pamwe chete rakanga riri vanhu vanenge zana nemakumi maviri), akati:
16  “Varume, hama, zvakanga zvakakodzera kuti rugwaro ruzadzike, rwakanga rwafanotaurwa nomudzimu mutsvene uchishandisa muromo waDhavhidhi pamusoro paJudhasi, uya akava mutungamiriri wevaya vakasunga Jesu,
17  nokuti akanga averengerwa pakati pedu uye akawana mugove muushumiri uhwu.
18  (Naizvozvo, munhu iyeyu, akatenga munda nomubhadharo wezvisina kururama, uye achidonha nomusoro, mukati make makaputika zvine ruzha uye ura hwake hwose hwakabuda panze.
19  Zvakazivikanwawo nevagari vose vomuJerusarema, zvokuti munda iwoyo wakanzi mumutauro wavo Akeridhama, kureva, Munda Weropa.)
20  Nokuti zvakanyorwa mubhuku reMapisarema kuti, ‘Nzvimbo yake yokugara ngaive dongo, uye ngaparege kuva nomunhu anogara mairi,’ uye, ‘Mumwe munhu ngaatore nzvimbo yake youtariri.’
21  Naizvozvo zvakakodzera kuti pavarume vakaungana nesu munguva yose iyo Ishe Jesu aipinda nokubuda pakati pedu,
22  kubvira pakubhabhatidzwa kwake naJohani kusvikira zuva raakakwidzwa kudenga achibva kwatiri, mumwe wevarume ivava anofanira kuva chapupu chorumuko rwake pamwe chete nesu.”
23  Naizvozvo vakasarudza vaviri, Josefa ainzi Bhasabhasi, akapiwa zita rokuti Justo, naMatiyasi.
24  Vakanyengetera, vakati: “Haiwa Jehovha, imi munoziva mwoyo yevanhu vose, pavarume vaviri ava ratidzai kuti ndoupi wamasarudza,
25  kuti atore nzvimbo youshumiri uhwu nokuva muapostora, izvo Judhasi akatsauka pazviri kuti aende kunzvimbo yake.”
26  Naizvozvo vakakanda mijenya pamusoro pavo, mujenya ukawira pana Matiyasi; uye akabva averengwa pamwe chete nevaapostora vane gumi nomumwe chete.
2  Zvino zuva romutambo wePendekosti zvarakanga richipfuurira, vose vakanga vari panzvimbo imwe chete,
2  uye kwakangoerekana kwava noruzha rwakaita semhepo inovhuvhuta nesimba rwakabva kudenga, rukazadza imba yose mavakanga vagere.
3  Vakaona ndimi dzakafanana nedzomoto uye dzakapararira pose, pane mumwe nomumwe wavo pakagara rumwe chete,
4  vose vakazadzwa nomudzimu mutsvene, vakatanga kutaura nedzimwe ndimi, sokupiwa kwavakanga vachiitwa nomudzimu kuti vataure.
5  Sezvineiwo, muJerusarema maigara vaJudha, vanhu vaitya Mwari, vakanga vabva kumarudzi ose evari pasi pedenga.
6  Naizvozvo, ruzha urwu parwakaitika, vanhu vazhinji vakaungana uye vakashamiswa, nokuti mumwe nomumwe akavanzwa vachitaura nomutauro wake.
7  Chokwadi, vakakatyamadzwa, vakatanga kushamisika, vakati: “Onai, vose vari kutaura ava havasi vaGarireya here?
8  Asi sei mumwe nomumwe wedu ari kunzwa mutauro wake waakaberekwa nawo?
9  VaPatiya nevaMedhiya nevaEramu, nevagari vokuMesopotamiya, vokuJudhiya, vokuKapadhokiya, vokuPontasi, vokuruwa rweEzhiya,
10  vokuFrijiya, vokuPamfiriya, vokuIjipiti nevokumativi eRibhiya, iri nechokuKurini, nevashanyi vanobva kuRoma, vaJudha nevatendeuki,
11  vaKrete nevaArabhiya, tinovanzwa vachitaura nendimi dzedu pamusoro pezvinhu zvikuru zvaMwari.”
12  Chokwadi, vose vakakatyamadzwa uye vakanga vachivhiringidzika, vachiti kune mumwe nomumwe: “Chinhu ichi chinorevei?”
13  Zvisinei, vamwe vakavaseka, vakatanga kuti: “Vaguta waini inotapira.”
14  Asi Petro akamira nevane gumi nomumwe chete, akashevedzera, akataura izvi kwavari: “Vanhu vomuJudhiya nemi mose vagari vomuJerusarema, zivai izvi uye ipai nzeve kumashoko angu.
15  Chokwadi, vanhu ava havana kudhakwa, sezvamunofunga, nokuti iawa yechitatu yezuva.
16  Asi, izvi ndizvo zvakataurwa pachishandiswa muprofita Joeri, zvichinzi,
17  ‘“Nemazuva okupedzisira,” Mwari anodaro, “ndichadurura mumwe mudzimu wangu pavanhu vemarudzi ose, vanakomana venyu nevanasikana venyu vachaprofita uye majaya enyu achaona zviratidzo uye vakwegura venyu vacharota hope;
18  ndichadurura mumwe womudzimu wangu mumazuva iwayo kunyange pavarandarume vangu nevarandakadzi vangu, uye ivo vachaprofita.
19  Ndichaita zvishamiso kudenga, kumusoro uye zviratidzo panyika, pasi, ropa nomoto nemhute youtsi;
20  zuva richasviba uye mwedzi uchava ropa zuva guru nerakakurumbira raJehovha risati rasvika.
21  Asi munhu wose anodana zita raJehovha achaponeswa.”’
22  “Vanhu vaIsraeri, inzwai mashoko aya: Jesu wokuNazareta, munhu akaratidzwa pachena naMwari kwamuri nemabasa esimba nezvishamiso nezviratidzo zvakaitwa naMwari achishandisa iye pakati penyu, sezvamunoziva imi,
23  munhu uyu, uyo akaiswa kwamuri nechinangwa chakasarudzwa uye nokufanoziva kwaMwari, imi makamuisa padanda muchishandisa maoko evanhu vasingateereri mutemo, mukamuuraya.
24  Asi Mwari akamumutsa nokusunungura kurwadza kworufu, nokuti zvakanga zvisingabviri kuti iye arambe akabatwa zvakasimba narwo.
25  Nokuti Dhavhidhi anoti nezvake, ‘Ndaiva naJehovha pamberi pangu nguva dzose; nokuti ari kuruoko rwangu rworudyi kuti ndirege kumbozununguswa.
26  Nokuda kweizvi mwoyo wangu wakafara uye rurimi rwangu rwakafara kwazvo. Zvakare, kunyange nyama yangu ichagarawo mutariro;
27  nokuti hamuzosiyi mweya wangu uri muHadhesi, uyewo hamuzobvumiri akavimbika wenyu kuti aone kuora.
28  Makaita kuti ndizive nzira dzoupenyu, muchandizadza nomufaro nechiso chenyu.’
29  “Varume, hama, zvinobvumidzwa kuti nditaure nemi norusununguko rwokutaura nezvomusoro wemhuri Dhavhidhi, kuti iye akafa, akavigwa uye guva rake riri pakati pedu nanhasi.
30  Naizvozvo, nokuti akanga ari muprofita uye aiziva kuti Mwari akanga amupikira nemhiko kuti aizoita kuti mumwe aizobva pazvibereko zvomuchiuno make agare pachigaro chake choumambo,
31  akafanoona, akataura pamusoro porumuko rwaKristu, kuti haana kusiyiwa muHadhesi uyewo nyama yake haina kuora.
32  Uyu Jesu akamutswa naMwari, uye isu tose tiri zvapupu zvechinhu ichi.
33  Naizvozvo nokuti akakwidziridzwa kuruoko rworudyi rwaMwari, akagamuchira mudzimu mutsvene wakapikirwa kubva kuna Baba, adurura izvi zvamuri kuona nokunzwa.
34  Chokwadi Dhavhidhi haana kukwira kumatenga, asi iye anoti, ‘Jehovha akati kunaShe wangu: “Gara kuruoko rwangu rworudyi,
35  kusvikira ndaita kuti vavengi vako vave sechitsiko chetsoka dzako.”’
36  Naizvozvo imba yose yaIsraeri ngaizive kuti Mwari akamuita zvose zviri zviviri Ishe naKristu, iyeyu Jesu wamakaroverera.”
37  Zvino pavakanzwa izvi vakabayiwa pamwoyo, uye vakati kuna Petro nevamwe vaapostora vose: “Varume, hama, toitei?”
38  Petro akati kwavari: “Pfidzai, uye mumwe nomumwe wenyu ngaabhabhatidzwe muzita raJesu Kristu kuti mukanganwirwe zvivi zvenyu, uye muchagamuchira chipo chepachena chomudzimu mutsvene.
39  Nokuti chipikirwa ndechenyu nevana venyu navose vari kure, vazhinji vose avo Jehovha Mwari wedu angashevedza kuti vauye kwaari.”
40  Akapupurira kwazvo nemamwe mashoko mazhinji, akaramba achivarayira, achiti: “Poneswai pachizvarwa chino chisina kururama.”
41  Naizvozvo vaya vakagamuchira shoko rake nomwoyo wose vakabhabhatidzwa, uye pazuva iroro mweya inenge zviuru zvitatu yakawedzerwa.
42  Vakaramba vachizvipira kune zvaidzidziswa nevaapostora uye pakugoverana, pazvokudya nepaminyengetero.
43  Chokwadi, mweya yose yakatanga kubatwa nokutya, uye zvishamiso nezviratidzo zvakatanga kuitika nokuvaapostora.
44  Vose vaya vakava vatendi vakanga vari pamwe chete zvinhu zvose zviri zvavo vose,
45  uye vakatengesa zvinhu zvavo nepfuma vachigovera vose zvavaiwana, sezvaidiwa nomumwe nomumwe.
46  Zuva rimwe nerimwe vakaramba vari patemberi nomwoyo mumwe, uye vakadya zvokudya zvavo mudzimba dzavo uye vakadya zvokudya nokufara kukuru uye nomwoyo wose,
47  vachirumbidza Mwari uye vachifarirwa nevanhu vose. Panguva iyoyowo Jehovha akaramba achiwedzera kwavari zuva nezuva vaya vakanga vachiponeswa.
3  Zvino Petro naJohani vakanga vachikwira kutemberi nokuda kweawa yomunyengetero, awa yechipfumbamwe,
2  uye mumwe murume akanga akaremara kubvira achiri mudumbu raamai vake akanga akatakurwa, uye zuva nezuva vaimuisa pedyo nesuo retemberi rainzi Rakanaka, kuti akumbire zvipo zvokunzwirwa ngoni kune vaya vaipinda mutemberi.
3  Paakaona Petro naJohani vava kuda kupinda mutemberi akatanga kukumbira kuti apiwe zvipo zvokunzwirwa ngoni.
4  Asi Petro naJohani, vakanyatsomutarira, vakati: “Titarire.”
5  Naizvozvo akanyatsovatarira, achitarisira kupiwa chimwe chinhu navo.
6  Zvisinei, Petro akati: “Sirivha nendarama handina, asi chandiinacho ndicho chandinokupa: Muzita raJesu Kristu wokuNazareta, famba!”
7  Naizvozvo akamubata noruoko rworudyi, akamusimudza. Tsoka dzake nemapfupa epazviziso zvemakumbo ake zvakabva zvasimbiswa;
8  uye achisvetuka, akamira, akatanga kufamba, akapinda navo mutemberi, achifamba uye achisvetuka-svetuka, achirumbidza Mwari.
9  Vanhu vose vakamuona achifamba, achirumbidza Mwari.
10  Zvakare, vakamuziva, kuti uyu ndiye murume aigarira kupiwa zvipo zvokunzwirwa ngoni paGedhi Rakanaka retemberi, uye vakakatyamadzwa nokushamiswa kwazvo nezvakanga zvaitika kwaari.
11  Naizvozvo, murume wacho zvaakanga achiramba aina Petro naJohani, vanhu vose vakamhanyira kwavari pane rainzi vharanda raSoromoni, vashamiswa kwazvo.
12  Petro paakaona izvi, akati kuvanhu vacho: “Vanhu vaIsraeri, nei muri kushamisika neizvi, kana kuti nei makanyatsotitarira sokunge kuti taita kuti afambe nesimba redu kana kuti kuzvipira kwedu kuna Mwari?
13  Mwari waAbrahamu nowaIsaka nowaJakobho, Mwari wemadzitateguru edu, akakudza Mushumiri wake, iye Jesu, uyo wamakaisa pamberi paPirato uye mukamuramba, paakanga asarudza kumusunungura.
14  Chokwadi, makaramba munhu mutsvene iyeye uye akarurama, mukakumbira kuti mupiwe henyu munhu aiva mhondi,
15  asi makauraya Mumiririri Mukuru woupenyu. Asi Mwari akamumutsa kubva kuvakafa, isu tiri zvapupu zvechinhu ichi.
16  Naizvozvo nokutenda kwedu muzita rake, zita rake raita kuti murume uyu wamuri kuona uye wamunoziva asimbe, uye kutenda kunovapo nokwaari kwaporesa zvakakwana murume uyu pamberi penyu mose.
17  Zvino, hama, ndinoziva kuti makaita nokusaziva, sezvakaitawo vatongi venyu.
18  Asi Mwari akazadzika saizvozvo zvinhu zvaakafanozivisa achishandisa miromo yevaprofita vose, kuti Kristu wake aizotambura.
19  “Naizvozvo, pfidzai, mutendeuke kuti zvivi zvenyu zvidzimwe, kuti mwaka yokusimbaradzwa iuye ichibva kuna iye Jehovha
20  uye kuti atume Kristu akagadzwa nokuda kwenyu, iye Jesu,
21  uyo chokwadi, anofanira kuchengetwa kudenga kusvikira nguva dzokudzorerwa kwezvinhu zvose idzo Mwari akataura nezvadzo achishandisa miromo yevaprofita vake vatsvene vomunguva yekare.
22  Chokwadi, Mosesi akati, ‘Jehovha Mwari achakumutsirai muprofita akaita seni anobva pakati pehama dzenyu. Munofanira kumuteerera maererano nezvinhu zvose zvaanotaura kwamuri.
23  Chokwadi, chero mweya upi zvawo usingateereri Muprofita iyeye uchaparadzwa zvachose pakati pevanhu.’
24  Chokwadi, vaprofita vose, kubvira pana Samueri nevaya vakazotevera shure kwake, vose vakataura, vakazivisawo pachena mazuva aya.
25  Ndimi vanakomana vevaprofita nevesungano iyo Mwari akaita nemadzitateguru enyu, achiti kuna Abrahamu, ‘Mhuri dzose dzepanyika dzichakomborerwa nokumwana wako.’
26  Pashure pokukumutsirai Mushandi wake, Mwari akatanga kumutuma kwamuri kuti akukomborerei nokuita kuti mumwe nomumwe abve pamabasa enyu akaipa.”
12  Panenge panguva iyoyo chaiyo mambo Herodhi akatanga kutora matanho akasimba kuti aitire vamwe veungano zvakaipa.
2  Akauraya Jakobho mukoma waJohani nebakatwa.
3  Zvaakaona kuti zvakanga zvichifadza vaJudha, akabva asungawo Petro. (Sezvineiwo, iwayo akanga ari mazuva emakeke asina kuviriswa.)
4  Achimubata, akamuisa mujeri, akamuisa kumapoka mana evarwi kuti amurinde, boka rimwe nerimwe riine varwi vana, zvaaida kuzomubudisa kuti amuise kuvanhu paseka yapera.
5  Naizvozvo Petro akanga achichengetwa mujeri; asi ungano yakanga ichimunyengeterera kwazvo kuna Mwari.
6  Zvino Herodhi paakanga ava kuda kumubudisa, usiku ihwohwo Petro akanga akarara akasungwa necheni mbiri ari pakati pevarwi vaviri, uye varindi vakanga vari pasuo vachichengeta jeri.
7  Asi, tarira! ngirozi yaJehovha yakamira pedyo, chiedza chikavheneka muchitokisi. Ichirova Petro parutivi, yakamumutsa, ichiti: “Kurumidza kumuka!” Uye cheni dzake dzakadonha kubva pamaoko ake.
8  Ngirozi yakati kwaari: “Zvisunge chiuno usunge hwashu dzako.” Iye akaita saizvozvo. Pakupedzisira yakati kwaari: “Pfeka nguo yako yokunze urambe uchinditevera.”
9  Iye akabuda, akaramba achiitevera, asi haana kuziva kuti zvakanga zvichiitwa nengirozi zvakanga zvichinyatsoitika. Chokwadi, iye akafunga kuti akanga achiona chiratidzo.
10  Vachipfuura nepane varindi vokutanga nevechipiri, vakasvika kugedhi resimbi raipinda muguta, uye iri rakangovavhurikira roga. Pashure pokunge vabuda kunze, vakapfuura mugwagwa mumwe chete, ngirozi yacho ikabva yabva kwaari.
11  Petro achipengenuka, akati: “Zvino chokwadi ndava kuziva kuti Jehovha atuma ngirozi yake, ikandinunura paruoko rwaHerodhi nepazvinhu zvose zvanga zvichitarisirwa nevanhu vechiJudha.”
12  Pashure pokunge afunga nezvazvo, akaenda kumba kwaMariya amai vaJohani ainzi Mako, kwakanga kwakaungana vanhu vazhinji vachinyengetera.
13  Paakagogodza pasuo regedhi, mushandikadzi ainzi Rodha akauya kuzoona kuti ndiani,
14  uye, paakaziva inzwi raPetro, haana kuvhura gedhi nokufara, asi akamhanyira mukati akataura kuti Petro akanga akamira pagedhi.
15  Ivo vakati kwaari: “Unopenga.” Asi iye akaramba achitaura zvakasimba kuti ndizvo. Vakatanga kuti: “Ingirozi yake.”
16  Asi Petro akaramba ari ipapo achigogodza. Pavakavhura, vakamuona, vakakatyamadzwa.
17  Asi akavaninira noruoko rwake kuti vanyarare, akavaudza zvose kuti Jehovha akanga amubudisa sei mujeri, uye akati: “Muudze Jakobho pamwe chete nehama zvinhu izvi.” Naizvozvo akabuda, akaenda kune imwe nzvimbo.
18  Naizvozvo, pakwakanga kwachena, pakava nemheremhere huru pakati pevarwi pamusoro pokuti chaizvoizvo chii chakanga chaitika kuna Petro.
19  Herodhi akamutsvaka kwazvo uye, amushaya, akabvunzurudza varindi, akarayira kuti vaendeswe kunorangwa; uye akabva kuJudhiya akaburukira kuKesariya, akapedza nguva yakati ikoko.
20  Zvino akanga achinzwa achida kurwisa vanhu vokuTire nevokuSidhoni. Naizvozvo vakauya kwaari nomwoyo mumwe uye, pashure pokunyengetedza Brasto, uyo akanga achitarisira imba yamambo, vakatanga kukumbira rugare, nokuti nyika yavo yaipiwa zvokudya nenyika yamambo.
21  Asi pazuva rakatarwa, Herodhi akapfeka zvipfeko zvoumambo, akagara pachigaro chokutonga, akatanga kutaura kwavari vose.
22  Vanhu vakanga vakaungana vakatangawo kushevedzera vachiti: “Inzwi ramwari, kwete romunhu!”
23  Ngirozi yaJehovha yakabva yamurova, nokuti haana kukudza Mwari; uye akadyiwa nehonye, akafa.
24  Asi shoko raJehovha rakaramba richikura uye richipararira.
25  Kana ari Bhanabhasi naSauro, pashure pokunge vaita basa rokuyamura muJerusarema zvizere, vakadzokera, vakaenda naJohani, anonzi Mako.
