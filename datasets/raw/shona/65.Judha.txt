1  Judha, muranda waJesu Kristu, asi ari munun’una waJakobho, kune vaya vakadanwa, vanodiwa muna Mwari Baba uye vakachengeterwa Jesu Kristu:
2  Ngoni norugare norudo ngazviwedzerwe kwamuri.
3  Vadiwa, kunyange ndakanga ndichishingaira chose kuti ndikunyorerei pamusoro poruponeso rwatiinarwo tose, ndakaona zvakakodzera kuti ndikunyorerei, ndikurayirei kuti murwire kwazvo kutenda kwakapiwa vatsvene kamwe chete zvachose.
4  Chikonzero changu ndechokuti vamwe vanhu vakapinda pakati pedu vachiverevedza, vaya vakatemerwa kutongwa uku kare kare neMagwaro, vanhu vasingadi Mwari, vachichinja mutsa usina kukodzera kuwanwa waMwari wedu kuti vazvipembedze kuita mufambiro wounzenza, vachiramba Tenzi wedu chete uye Ishe, Jesu Kristu.
5  Ndinoda kukuyeuchidzai, pasinei nokuziva kwamunoita zvinhu zvose kamwe chete zvachose, kuti Jehovha, kunyange akaponesa vanhu kubva munyika yeIjipiti, pashure pacho akaparadza vaya vakanga vasingaratidzi kutenda.
6  Uye ngirozi dzisina kuchengeta nzvimbo yadzo yepakutanga asi dzakasiya nzvimbo yadzo yokugara yakakodzera, akadzichengeta dzakasungwa nezvisungo zvisingagumi murima gobvu nokuda kwokutongwa kwepazuva guru.
7  Saizvozvowo Sodhoma neGomora nemaguta akanga akaapoteredza, pashure pokunge aita ufeve zvakanyanyisa uye atsvaka kufadza nyama kusiri kwomusikirwo sezvakaita ngirozi dzataurwa, anoiswa pamberi pedu somuenzaniso unonyevera nokutongwa kwawo achirangwa nomoto usingaperi.
8  Saizvozvowo, kunyange zvakadaro, vanhu avawo, vachirota zvavo, vanosvibisa nyama vachizvidza ushe uye vachituka vaya vanokudzwa.
9  Asi Mikaeri ngirozi huru paakapesana naDhiyabhorosi uye achiita nharo pamusoro pomutumbi waMosesi, haana zvake kuda kumutonga nemashoko okutuka, asi akati: “Jehovha ngaakutsiure.”
10  Asi vanhu ava vari kushora zvinhu zvose zvavasingambozivi; vanoramba vachizviodza muzvinhu izvi, zvavanoberekwa vachingoziva semhuka dzisingafungi.
11  Vane nhamo, nokuti vakapinda munzira yaKaini, uye vakamhanyira mugwara rokutadza raBharami kuti vawane mubayiro, uye vakaparara mukutaura kwokupandukira kwaKora!
12  Ava ndivo matombo akavanzika pasi pemvura mumitambo yenyu yokuratidzirana rudo pavanenge vachidya nemi, vafudzi vanodya vasingatyi; makore asina mvura anoendeswa uku nokoko nemhepo; miti yomunguva yokupera kwematsutso, asi isina zvibereko, yakafa kaviri, yakadzurwa;
13  ava ndivo mafungu egungwa anopenga ayo anopupuma zvinoita kuti anyare; nyeredzi dzisina gwara rakarongwa, idzo dzakachengeterwa zarima nokusingaperi.
14  Chokwadi, Inoki, wechinomwe mumutsara kubva kuna Adhamu, akaprofitawo pamusoro pavo, paakati: “Tarirai! Jehovha akauya nemakumi ake ezviuru zvengirozi tsvene,
15  kuti atonge vose, uye kuti ape mhosva vose vasingadi Mwari pamusoro pemabasa avo ose okusada Mwari avakaita nenzira yokusada Mwari, uye pamusoro pezvinhu zvose zvinoshamisa kwazvo zvakataurwa pamusoro pake nevatadzi vasingadi Mwari.”
16  Vanhu ava vagunun’uni, vanyunyuti pamusoro pomugove wavo muupenyu, vanoita maererano nokuchiva kwavo, uye miromo yavo inotaura zvinhu zvokuzvikudza, asi vachiyemura vanhu kuti ivo pachavo vabatsirwe.
17  Asi imi vadiwa, yeukai mashoko akambotaurwa nevaapostora vaShe wedu Jesu Kristu,
18  kuti vaimbotaura sei kwamuri, vachiti: “Panguva yokupedzisira pachava nevaseki, vanoita zvinhu zvokusada Mwari maererano nokuchiva kwavo.”
19  Ava ndivo vanoparadzanisa, vanoita semhuka, vasina mudzimu waMwari.
20  Asi imi vadiwa, muchizvivaka pakutenda kwenyu kutsvenetsvene, muchinyengetera nomudzimu mutsvene,
21  rambai muri murudo rwaMwari, pamunenge muchimirira ngoni dzaShe wedu Jesu Kristu muchifunga nezvoupenyu husingaperi.
22  Uyewo, rambai muchinzwira ngoni vamwe vasina chokwadi;
23  vaponesei nokuvabvuta mumoto. Asi rambai muchinzwira vamwe ngoni, muchiita saizvozvo nokutya, muchivenga kunyange nguo yomukati yakasvibiswa nenyama.
24  Zvino uya anokwanisa kukurindai pakugumburwa uye kukuisai musina gwapa pamberi pokubwinya kwake nomufaro mukuru,
25  iye Mwari mumwe chete Muponesi wedu achishandisa Jesu Kristu Ishe wedu, ngaave nokubwinya, uchangamire, simba nechiremera mukusingagumi kwose kwakapfuura, zvino uye nokusingagumi kwose. Ameni.
