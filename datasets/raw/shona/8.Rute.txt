4  Zvino Bhoazi akaenda kugedhi, akagara ikoko. Uye tarira! mudzikinuri wacho akanga achipfuura nepo, uya akanga ataurwa naBhoazi. Akabva ati: “Nhingi, tsaukira kuno, ugare pasi apa.” Nokudaro akatsauka akagara pasi.
2  Pashure paizvozvo akatora varume gumi pavarume vakuru veguta akati: “Garai pasi apa.” Naizvozvo vakagara pasi.
3  Zvino akati kumudzikinuri wacho: “Naomi, akadzoka achibva kunyika yeMoabhi, anofanira kutengesa chikamu chomunda waiva wehama yedu Erimereki.
4  Ini ndafunga kuti ndikuzivise izvi, ndichiti, ‘Utenge pamberi pevagari vomuno nevarume vakuru vevanhu vokwangu. Kana uchizoudzikinura, udzikinure; asi kana usingazoudzikinuri, ndiudze, kuti ndizive, nokuti hakuna mumwezve kunze kwako angaudzikinura, uye ini ndinotevera iwe.’” Iye akati: “Ndini ndichaudzikinura.”
5  Bhoazi akabva ati: “Pazuva rauchatenga munda wacho paruoko rwaNaomi, unofanira kuutengawo kuna Rute mukadzi muMoabhi, mudzimai womurume akafa, kuti umutse zita romurume akafa panhaka yake.”
6  Mudzikinuri wacho akati: “Handikwanisi kuudzikinura, nokuti ndingaparadza nhaka yangu. Udzikinure hako iwe nekodzero yangu yokudzikinura, nokuti ini handikwanisi kudzikinura.”
7  Zvino iyi ndiyo yaiva tsika yenguva yekare pakati paIsraeri pamusoro pekodzero yokudzikinura uye pamusoro pokutsinhana, kuti vasimbise zvinhu zvemarudzi ose: Munhu aifanira kubvisa hwashu yake oipa mumwe wake, uye ichi ndicho chaiva chipupuriro pakati paIsraeri.
8  Naizvozvo mudzikinuri wacho paakati kuna Bhoazi: “Utenge,” akabvisa hwashu yake.
9  Bhoazi akabva ati kuvarume vakuru nevanhu vose: “Muri zvapupu nhasi kuti ndiri kutenga zvose zvaiva zvaErimereki nezvose zvaiva zvaKiriyoni naMaroni paruoko rwaNaomi.
10  Ndinotengawo Rute mukadzi muMoabhi, mudzimai waMaroni, kuti ave mudzimai wangu kuti ndimutse zita romurume akafa panhaka yake uye kuti zita romurume akafa rirege kuparara pakati pehama dzake nepagedhi renzvimbo yake. Muri zvapupu nhasi.”
11  Vanhu vose vakanga vari pagedhi nevarume vakuru vakati: “Tiri zvapupu! Jehovha ngaaite kuti mudzimai ari kuuya mumba mako ave saRakeri uye saReya, avo vakavaka imba yaIsraeri vari vaviri; ratidza kukosha kwako muEfrata uye uve nezita rakakurumbira muBhetrehema.
12  Imba yako ngaive seimba yaPerezi, akaberekerwa Judha naTamari, kubva pavana vauchapiwa naJehovha pamukadzi wechiduku uyu.”
13  Naizvozvo Bhoazi akatora Rute akava mudzimai wake, akarara naye. Nokudaro Jehovha akaita kuti abate pamuviri akabereka mwanakomana.
14  Zvino vakadzi vakatanga kuti kuna Naomi: “Jehovha ngaarumbidzwe, asina kuita kuti ushaye mudzikinuri nhasi; kuti zita rake riziviswe pakati paIsraeri.
15  Ava mumutsidziri womweya wako nomunhu anotarisira kuchembera kwako, nokuti muroora wako uyo anokuda, ari nani kwauri kupfuura vanakomana vanomwe, amubereka.”
16  Naomi akatora mwana wacho akamuisa pachipfuva chake, akava mureri wake.
17  Vakadzi vakanga vakavakidzana naye vakabva vamupa zita, vachiti: “Naomi aberekerwa mwanakomana.” Zvino vakamutumidza kuti Obhedhi. Ndiye baba vaJese, baba vaDhavhidhi.
18  Zvino izvi ndizvo zvizvarwa zvaPerezi: Perezi akabereka Hezroni;
19  Hezroni akabereka Ramu; Ramu akabereka Aminadhabhi;
20  Aminadhabhi akabereka Nashoni; Nashoni akabereka Sarimoni;
21  Sarimoni akabereka Bhoazi; Bhoazi akabereka Obhedhi;
22  Obhedhi akabereka Jese; Jese akabereka Dhavhidhi.
1  Zvino nemazuva ayo vatongi vairuramisira, nzara yakavapo panyika, uye mumwe murume akabva kuBhetrehema riri muJudha kuti anogara ari mutorwa munyika yeMoabhi, iye nomudzimai wake nevanakomana vake vaviri.
2  Murume wacho ainzi Erimereki, mudzimai wake ainzi Naomi, uye vanakomana vake vaviri vaiva Maroni naKiriyoni, vaEfrata, vaibva kuBhetrehema riri muJudha. Vakazosvika kunyika yeMoabhi vakagara ikoko.
3  Kwapera nguva yakati, Erimereki murume waNaomi akafa, iye akasara nevanakomana vake vaviri.
4  Gare gare varume vacho vakatora madzimai, vakadzi vaMoabhi. Mumwe ainzi Opa, uye mumwe wacho ainzi Rute. Vakaramba vachigara ikoko kwemakore anenge gumi.
5  Kwapera nguva yakati, Maroni naKiriyoni, vari vaviri, vakafawo, mukadzi wacho akasara asisina vana vake vaviri nomurume wake.
6  Akasimuka nevaroora vake, akadzokera achibva kunyika yeMoabhi, nokuti akanga anzwa ari munyika yeMoabhi kuti Jehovha akanga afunga vanhu vake nokuvapa zvokudya.
7  Akabva munzvimbo yaaiva agara, aine varoora vake vaviri, vakaramba vachifamba mumugwagwa vachidzokera kunyika yaJudha.
8  Naomi akazoti kuvaroora vake vaviri: “Endai, dzokerai, mumwe nomumwe kuimba yaamai vake. Jehovha ngaakuitirei mutsa worudo, sezvamakaitira ini uye varume vaya vakafa.
9  Jehovha ngaakupei chipo, muwane nzvimbo yokuzororera mumwe nomumwe muimba yomurume wake.” Akabva avatsvoda, vakatanga kuchema kwazvo, vakasvimha misodzi.
10  Vakaramba vachiti kwaari: “Aiwa, asi tichadzokera nemi kuvanhu venyu.”
11  Asi Naomi akati: “Dzokerai, vanasikana vangu. Muchaendereiko neni? Ndichine vanakomana mukati mangu vangazova varume venyu here?
12  Dzokerai, vanasikana vangu, endai, nokuti ndanyanyochembera kuti ndive nomurume. Kudai ndanga ndati ndine tariro yokuti kana ndikava nomurume usiku huno ndobva ndabereka vanakomana,
13  maizoramba makavamirira kusvikira vakura here? Maizoramba muri moga musina varume nokuda kwavo here? Aiwa, vanasikana vangu, nokuti ndine shungu kwazvo pamusoro penyu, nokuti ruoko rwaJehovha rwakandirwisa.”
14  Ipapo vakachema kwazvo, vakasvimhazve misodzi, Opa achibva atsvoda vamwene vake. Asi Rute akavanamatira.
15  Naizvozvo akati: “Tarira! Mukadzinyina wako chirikadzi adzokera kuvanhu vake navanamwari vake. Dzokera nomukadzinyina wako chirikadzi.”
16  Rute akati: “Musanditeterera kuti ndikusiyei, kuti ndirege kuenda nemi; nokuti kwamunoenda ndiko kwandichaendawo, pamunorara ndipo pandichararawo. Vanhu venyu vachava vanhu vanguwo, naMwari wenyu Mwari wanguwo.
17  Pamunofira ndipo pandichafirawo, uye ndipo pandichavigwawo. Jehovha ngaandiitire saizvozvo awedzere pazviri kana chimwe chinhu kunze kworufu chikatiparadzanisa.”
18  Paakaona kuti akanga achisimbirira kuenda naye, akabva arega kutaura naye.
19  Vari vaviri vakaramba vachienda kusvikira vasvika kuBhetrehema. Vachangosvika kuBhetrehema, guta rose rakashamiswa navo, vakadzi vakaramba vachiti: “Ndiye Naomi here uyu?”
20  Asi iye aiti kuvakadzi vacho: “Musandishevedza kuti Naomi. Ndishevedzei kuti Mara, nokuti Wemasimbaose akandishungurudza kwazvo.
21  Ndakanga ndakazara pandakaenda, asi Jehovha andidzosa ndisina chinhu. Munondishevedzerei kuti Naomi, zvaari Jehovha andininipisa uye zvaari Wemasimbaose aita kuti ndive nedambudziko?”
22  Nokudaro Naomi akadzoka achibva kunyika yeMoabhi, aina Rute mukadzi muMoabhi, muroora wake; uye vakasvika kuBhetrehema pakutanga kwokukohwa bhari.
2  Zvino Naomi akanga aine hama yomurume wake, murume aiva akapfuma kwazvo, wemhuri yaErimereki, ainzi Bhoazi.
2  Kwapera nguva yakati, Rute mukadzi muMoabhi akati kuna Naomi: “Ndapota, regai ndiende kumunda ndinounganidza hura dzezviyo dzinenge dzasaririra ndichitevera mushure momunhu chero upi zvake angandinzwira nyasha.” Naizvozvo akati kwaari: “Enda hako, mwanasikana wangu.”
3  Ipapo akaenda, akapinda mumunda, akatanga kuunganidza zvaisaririra ari shure kwevakohwi. Nokudaro zvakangoitikawo kuti akava muchikamu chomunda waBhoazi, aiva wemhuri yaErimereki.
4  Zvino tarira! Bhoazi akasvika achibva kuBhetrehema akati kuvakohwi: “Jehovha ngaave nemi.” Ivo vaitiwo kwaari: “Jehovha ngaakukomborerei.”
5  Bhoazi akazoti kujaya raiva ranzi ritarisire vakohwi: “Mukadzi uyu wechiduku ndewaani?”
6  Naizvozvo jaya rakanga ranzi ritarisire vakohwi rakapindura rikati: “Mukadzi wacho wechiduku mukadzi muMoabhi, akadzoka naNaomi achibva kunyika yeMoabhi.
7  Saka ati, ‘Ndapota, regai ndiunganidze zvasaririra, uye ndichakohwa makachekwa hura dzezviyo ndiri shure kwevakohwi.’ Naizvozvo apinda akaramba akamira kubvira panguva iyoyo mangwanani kusvikira iye zvino paagara pasi mumba kwenguva duku.”
8  Gare gare Bhoazi akati kuna Rute: “Wazvinzwa here, mwanasikana wangu? Usaenda kunounganidza zvinenge zvasaririra kune mumwe munda, uye usabvawo pano uchienda kune imwe nzvimbo, saizvozvo urambe uri pedyo nevasikana vangu.
9  Maziso ako ngaave pamunda wavachakohwa, uende navo. Handina kurayira majaya kuti asakubata here? Paunenge wava nenyota, endawo kumidziyo unwe mvura ichacherwa nemajaya.”
10  Ipapo akawira pasi nechiso chake, akakotama, akati kwaari: “Sei ndanzwirwa nyasha nemi kuti mundifunge, ini ndiri wokune imwe nyika?”
11  Bhoazi akapindura akati kwaari: “Ndakanyatsoudzwa zvose zvawakaitira vamwene vako pashure pokufa kwomurume wako, uye kuti wakasiya sei baba vako naamai vako nenyika yehama dzako ukauya kuvanhu vawakanga usina kumboziva.
12  Jehovha ngaakupe mubayiro wezvaunoita, uye ngapave nomubayiro wako wakakwana unobva kuna Jehovha Mwari waIsraeri, ane mapapiro awauya kuzotsvaka kupotera pasi pawo.”
13  Iye akati: “Ndinzwirei nyasha, ishe wangu, nokuti mandinyaradza uye nokuti mataura muchisimbisa mushandikadzi wenyu, kunyange hazvo ini ndingasava somumwe wevashandikadzi venyu.”
14  Zvino Bhoazi akati kwaari panguva yokudya: “Swedera kuno, udye chimwe chingwa, useve chimedu chako muvhiniga.” Naizvozvo akagara pasi pedyo nevakohwi, uye iye aimugamuchidza zviyo zvakakangwa iye odya, zvokuti akaguta akatosara nezvimwe.
15  Akabva asimuka kuti aunganidze zvaisaririra. Zvino Bhoazi akarayira majaya ake, achiti: “Muregei aunganidzewo zvasaririra machekwa hura dzezviyo, uye musamunetsa.
16  Ivaiwo nechokwadi chokuti mamuvhomorera zvimwe pazvisote zvehura, muzvisiye kuti azviunganidze, uye musamutuka.”
17  Zvino akaramba achiunganidza zvaisaririra mumunda kusvikira manheru, achibva azopura zvaisaririra zvaaiva aunganidza, zvikava inenge efa yebhari.
18  Akabva azvitakura, akapinda muguta, uye vamwene vake vakaona zvakasaririra zvaaiva aunganidza. Pashure paizvozvo akabudisa zvokudya zvaakanga asiya paakanga aguta, akavapa.
19  Zvino vamwene vake vakati kwaari: “Waunganidza zvanga zvichisaririra kupi nhasi, uye washanda kupi? Munhu ava nehanya newe ngaakomborerwe.” Naizvozvo akaudza vamwene vake waakanga ashanda naye; uye akati: “Murume wandashanda naye nhasi anonzi Bhoazi.”
20  Naomi akati kumuroora wake: “Ngaakomborerwe naJehovha, iye asina kurega kuva nomutsa worudo kuvapenyu nevakafa.” Naomi akati kwaari: “Murume wacho ane ukama nesu. Iye ndomumwe wevadzikinuri vedu.”
21  Rute mukadzi wacho muMoabhi akabva ati: “Atiwo kwandiri, ‘Ramba uri pedyo nevanhu vangu vechiduku kusvikira vapedza kukohwa kwose kwandiinako.’”
22  Naizvozvo Naomi akati kuna Rute muroora wake: “Mwanasikana wangu, zviri nani kuti uende nevasikana vake, kuti varege kukunetsa mune mumwe munda.”
23  Iye akaramba ari pedyo nevasikana vaBhoazi kuti aunganidze zvainge zvasaririra kusvikira kukohwa bhari nokukohwa gorosi kwapera. Uye akaramba achigara navamwene vake.
3  Zvino vamwene vake Naomi vakati kwaari: “Mwanasikana wangu, handifaniri kukutsvakira nzvimbo yokuzororera, kuti zvikunakire here?
2  Zvino Bhoazi, ane vasikana vawaramba uinavo, haasi hama yedu here? Tarira! Ari kuurutsa bhari paburiro usiku huno.
3  Zvino geza, uzore mafuta, upfeke majasi ako uende kuburiro. Usaita kuti uzivikanwe nomurume wacho kusvikira apedza kudya nokunwa.
4  Kana ava kurara, ucherechedzewo nzvimbo yaanorara; uye usvike umufukure tsoka dzake urare pasi; iye achakuudza zvaunofanira kuita.”
5  Iye akati kwavari: “Ndichaita zvose zvamunondiudza.”
6  Akaenda kuburiro, akaita maererano nezvose zvaakanga arayirwa navamwene vake.
7  Munguva iyi Bhoazi akadya, akanwa, uye mwoyo wake wakanga uchifara. Akabva aenda kunorara pamucheto pomurwi wezviyo. Pashure paizvozvo akasvika achinyahwaira, akafukura tsoka dzake, akarara pasi.
8  Zvino pakati pousiku murume wacho akatanga kudedera. Naizvozvo akagonya, akaona mukadzi akarara kutsoka dzake.
9  Akabva ati: “Ndiwe ani?” Iye akati: “Ndini Rute murandasikana wenyu, fukidzai murandasikana wenyu nokunoperera nguo yenyu, nokuti muri mudzikinuri.”
10  Iye akati: “Jehovha ngaakukomborere, mwanasikana wangu. Waratidza mutsa wako worudo zviri nani pakupedzisira kupfuura pakutanga, nokusatevera majaya angava akaderera kana kuti akapfuma.
11  Zvino, mwanasikana wangu, usatya. Zvose zvaunotaura ndichakuitira, nokuti munhu wose ari mukati megedhi revanhu vokwangu anoziva kuti uri mukadzi akanaka kwazvo.
12  Zvino kunyange chiri chokwadi kuti ndiri mudzikinuri, panewo mudzikinuri ane ukama hwepedyo kupfuura ini.
13  Rara pano usiku huno, uye mangwanani kana akakudzikinura, zvakanaka! Ngaakudzikinure. Asi kana asingafariri kukudzikinura, naJehovha mupenyu, ndichabva ndakudzikinura. Ramba wakarara zvako kusvikira mangwanani.”
14  Zvino akaramba akarara kutsoka dzake kusvikira mangwanani, akazomuka pasati pava nomunhu angaziva mumwe. Zvino akati: “Usaita kuti zvizivikanwe kuti mukadzi akauya kuburiro.”
15  Iye akatizve: “Unza jasi rawakapfeka, uye ribate rakavhurika.” Naizvozvo akaribata rakavhurika, akamuyerera zviyero zvitanhatu zvebhari, akamutakudza, akabva apinda muguta.
16  Iye akaenda kuna vamwene vake, avo zvino vakati: “Ndiwe ani, mwanasikana wangu?” Naizvozvo akavaudza zvinhu zvose zvaakanga aitirwa nomurume wacho.
17  Akati: “Andipa zviyero zvitanhatu izvi zvebhari, nokuti ati kwandiri, ‘Usasvika kuna vamwene vako usina chinhu.’”
18  Ivo vakati: “Chigadzikana hako, mwanasikana wangu, kusvikira waziva kuti nyaya yacho ichafamba sei, nokuti murume wacho haazozorori kutoti apedza nyaya yacho nhasi.”
