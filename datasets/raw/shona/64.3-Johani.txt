1  Murume mukuru kuna Gayo, anodiwa, wandinoda zvechokwadi.
2  Anodiwa, ndinonyengetera kuti ubudirire muzvinhu zvose uye uve noutano hwakanaka, sokubudirira kuri kuita mweya wako.
3  Nokuti ndakafara kwazvo hama padzakauya dzikapupurira chokwadi chauinacho, zvaunoramba uchifamba muchokwadi.
4  Handina chikonzero chikuru chokuonga chinopfuura zvinhu izvi, kuti ndinzwe kuti vana vangu vari kuramba vachifamba muchokwadi.
5  Anodiwa, uri kuita basa rakatendeka muzvinhu zvose zvaunoitira hama, dzausingatozivi,
6  idzo dzakapupurira rudo rwako pamberi peungano. Ndapota, udziendese zvakanaka nenzira yakakodzera Mwari.
7  Nokuti dzakabuda nokuda kwezita rake, dzisingatori chinhu kuvanhu vemamwe marudzi.
8  Naizvozvo, isu tinosungirwa kuti tigamuchire vanhu vakadaro zvakanaka, kuti tive vashandi pamwe chete muchokwadi.
9  Ndakanyorera ungano chimwe chinhu, asi Dhiyotrefesi, uyo anoda kuva nenzvimbo yokutanga pakati pavo, haagamuchiri chinhu chinobva kwatiri noruremekedzo.
10  Naizvozvo, kana ndikauya, ndichaita kuti mabasa ake ayeukwe aanoramba achiita, achitireva nemashoko akaipa. Uyewo, asingagutsikani nezvinhu izvi, iye pachake haagamuchiriwo hama noruremekedzo, uye anoedza kudzivisa uye kudzingira kunze kweungano vaya vanoda kudzigamuchira.
11  Anodiwa, usava mutevedzeri wezvinhu zvakaipa, asi wezvakanaka. Uyo anoita zvakanaka anobva kuna Mwari. Uyo anoita zvakaipa haana kuona Mwari.
12  Dhemetriyo akapupurirwa navo vose uye chokwadi chinomupupurirawo. Chokwadi, isuwo, tiri kupupurira, uye iwe unoziva kuti uchapupu hwatinopa ndohwechokwadi.
13  Ndaiva nezvinhu zvizhinji zvokukunyorera, asi handidi kuramba ndichikunyorera neingi nepeni.
14  Asi ndinotarisira kukurumidza kukuona, uye tichataura zviso zvakatarisana. Rugare ngaruve newe. Shamwari dzinokukwazisa. Ndikwazisire shamwari nemazita adzo.
