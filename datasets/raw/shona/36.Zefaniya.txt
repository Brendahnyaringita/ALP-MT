1  Iri ndiro shoko raJehovha rakauya kuna Zefaniya mwanakomana waKushi mwanakomana waGedhariya mwanakomana waAmariya mwanakomana waHezekiya mumazuva aJosiya mwanakomana waAmone mambo waJudha:
2  “Chokwadi ndichaparadza zvinhu zvose panyika,” ndizvo zvinotaura Jehovha.
3  “Ndichaparadza vanhu vepanyika nemhuka. Ndichapedza chose zvisikwa zvinobhururuka zvokumatenga nehove dzegungwa, nezvinhu zvinogumbura pamwe chete nevakaipa; uye ndichaparadza vanhu panyika,” ndizvo zvinotaura Jehovha.
4  “Ndichatambanudzira Judha ruoko rwangu pamwe chete nevagari vose vomuJerusarema, uye munzvimbo ino ndichaparadza vanhu vaBhaari vakasara, zita revapristi vamwari wokune imwe nyika pamwe chete nevapristi vacho,
5  nevaya vanokotamira mauto okumatenga vari pamusoro pematenga edzimba, nevaya vanokotama, vachipika naJehovha uye vachipika naMarikamu;
6  nevaya vari kurega kutevera Jehovha, vasina kutsvaka Jehovha uye vasina kumubvunza.”
7  Rambai makanyarara pamberi paChangamire Ishe Jehovha; nokuti zuva raJehovha rava pedyo, nokuti Jehovha agadzirira chibayiro; atsvenesa vanhu vake vakakokwa.
8  “Zvino pazuva rechibayiro chaJehovha ndichafunga nezvemachinda, nevanakomana vamambo, nevanhu vose vanopfeka zvipfeko zvokune dzimwe nyika.
9  Ndichafunga nezvevanhu vose vanokwira pachikuva pazuva iroro, vaya vanozadza imba yavanatenzi vavo nechisimba nokunyengera.
10  Zvino pazuva iroro,” ndizvo zvinotaura Jehovha, “kushevedzera kuchanzwika kuchibva kuGedhi reHove, uye kuungudza kuchibva kuchikamu chechipiri pazvikamu zvina zveguta, uye ruzha rukuru ruchibva kuzvikomo.
11  Ungudzai, imi vagari vomuMakteshi, nokuti vanhu vose vanotengesa vaparadzwa; vose vaya vanoyera sirivha vaparadzwa.
12  “Zvino panguva iyoyo ndichanyatsotsvaka muJerusarema nemarambi, uye ndichafunga nezvevarume vari kugadzikana sezvinoita masese ewaini uye vari kuti mumwoyo mavo, ‘Jehovha haazoiti zvakanaka, uye haazoiti zvakaipa.’
13  Pfuma yavo ichava chinhu chinopambwa uye dzimba dzavo dzichava chinhu chinoitwa matongo. Vachavaka dzimba, asi havazodzigari; uye vachadyara minda yemizambiringa, asi havazonwi waini yayo.
14  “Zuva guru raJehovha rava pedyo. Rava pedyo, uye riri kukurumidza kwazvo. Ruzha rwezuva raJehovha runoshungurudza. Murume ane simba ari kuchema.
15  Zuva iroro izuva rokushatirwa kukuru, zuva rokutambudzika nerokurwadziwa, zuva redutu nerokuparadzwa, zuva rerima nerokusviba, zuva remakore nerezarima,
16  zuva rokuridzwa kwehwamanda nerechiratidzo chokunyevera maguta akavakirirwa neshongwe dzakakwirira dzomumakona.
17  Ndichaita kuti vanhu vatambudzike, uye vachafamba sezvinoita mapofu; nokuti vakatadzira Jehovha. Ropa ravo richadururwa sezvinoitwa guruva, uye ura hwavo sezvinoitwa ndove.
18  Sirivha yavo kana ndarama yavo hazvizokwanisi kuvanunura pazuva rokushatirwa kukuru kwaJehovha; asi nyika yose ichaparadzwa nomoto wokushingaira kwake, nokuti achaparadza vagari vose vepanyika, achavaparadza kwazvo.”
2  Unganai, chokwadi unganai, haiwa imi rudzi rusingachenuruki zviso nokunyara.
2  Murau usati wabereka chinhu chero chipi zvacho, zuva racho risati rapfuura sezvinoita hundi, kutsamwa kukuru kwaJehovha kusati kwauya pamusoro penyu, zuva rokutsamwa kwaJehovha risati rauya pamusoro penyu,
3  tsvakai Jehovha, imi vanyoro vose vepanyika, imi makaita zvaakatonga. Tsvakai kururama, tsvakai unyoro. Zvimwe mungavanzwa pazuva rokutsamwa kwaJehovha.
4  Nokuti Gaza richava guta rakasiyiwa; uye Ashkeroni richaitwa dongo. Kana riri Ashdhodhi, vacharidzinga masikati makuru; uye Ekroni richadzurwa.
5  “Vane nhamo vaya vanogara munzvimbo iri pedyo negungwa, irwo rudzi rwevaKereti! Shoko raJehovha riri kukurwisai. Haiwa iwe Kenani, nyika yevaFiristiya, ndichakuparadzawo, zvokuti hapazovi neanogara mauri.
6  Nzvimbo iri pedyo negungwa ichava mafuro, iine matsime evafudzi nematanga emakwai akavakwa nematombo.
7  Ichava nzvimbo yevanhu veimba yaJudha vachasara. Vachafura mairi. Vachazvambarara mudzimba dzomuAshkeroni munguva yemanheru. Nokuti Jehovha Mwari wavo achafunga nezvavo, odzosa vanhu vavo vakatapwa.”
8  “Ndakanzwa kuzvidza kweMoabhi uye mashoko okutuka evanakomana vaAmoni, avakazvidza nawo vanhu vangu, vakaramba vachitaura zvinhu zvokuzvitutumadza kwazvo kunharaunda yavo.
9  Naizvozvo, noupenyu hwangu,” ndizvo zvinotaura Jehovha wemauto, Mwari waIsraeri, “Moabhi ichava seSodhoma, uye vanakomana vaAmoni vachava seGomora, nzvimbo yorukato, gomba romunyu, uye dongo nokusingagumi. Vanhu vangu vachasara vachavapamba, vachasara vorudzi rwangu vachavagara nhaka.
10  Izvi ndizvo zvavachava nazvo panzvimbo pokudada kwavo, nokuti vakazvidza, vakaramba vachizvitutumadza kwazvo pamberi pevanhu vaJehovha wemauto.
11  Jehovha achange achityisa kwavari; nokuti achaonza vanamwari vose vepanyika, uye vanhu vose vachamukotamira, mumwe nomumwe ari munzvimbo yake, izvo zvitsuwa zvose zvemarudzi.
12  “Nemiwo, imi vaItiopiya, muchava vanhu vakaurayiwa nebakatwa rangu.
13  “Achatambanudzira ruoko rwake kuchamhembe, uye achaparadza Asiriya. Achaita kuti Ninivhi rive dongo, nzvimbo isina mvura sezvakaita renje.
14  Mapoka emhuka achazvambarara mariri, idzo mhuka dzose dzomusango dzomunharaunda yacho. Sekwe romuromo murefu nenungu zvicharara pamisoro yembiru dzaro chaipo. Inzwi richaramba richiimba pahwindo. Chikumbaridzo chichaparadzwa; nokuti achaisa pachena mapuranga akaroverwa pamadziro.
15  Iri ndiro guta raipembera nomufaro rakanga rakagara rakachengeteka, riya raiti mumwoyo maro, ‘Ndini, uye hakuna mumwe.’ Haiwa razova chinhu chinokatyamadza sei, nzvimbo yokuti mhuka dzomusango dzizvambarare! Munhu wose anopfuura nomariri acharidza muridzo; achavheyesa ruoko rwake.”
3  Rine nhamo guta riri kupandukira uye richizvisvibisa, iro guta rinodzvinyirira!
2  Harina kuteerera inzwi; harina kubvuma kurangwa. Harina kuvimba naJehovha. Harina kuswedera pedyo naMwari waro.
3  Machinda aro aiva mukati maro aiva shumba dzinodzvova. Vatongi varo vaiva mhumhi dzomunguva yemanheru dzisina kun’un’una mapfupa kusvikira mangwanani.
4  Vaprofita varo vaizvitutumadza, vaiva varume vanonyengera. Vapristi varo vakasvibisa zvinhu zvaiva zvitsvene; vakaitira mutemo chisimba.
5  Jehovha akanga akarurama mukati maro; aisaita zvisina kururama. Airamba achipa zvaakatonga mangwanani mamwe nemamwe. Zvaisashayikwa masikati machena. Asi munhu asina kururama akanga asinganyari.
6  “Ndakaparadza marudzi; shongwe dzawo dzepamakona dzakaitwa matongo. Ndakaparadza migwagwa yawo, zvokuti hapana akanga achipfuura nomairi. Maguta awo akaitwa matongo, zvokuti makanga musisina munhu, zvokuti makanga musisina aigara imomo.
7  Ndakati, ‘Chokwadi uchanditya; uchabvuma kurangwa’; kuti nzvimbo yake yaanogara irege kuparadzwa—ndichaita kuti azvidavirire nokuda kwezvivi zvake zvose. Chokwadi vakakurumidza kuita kuti mabasa avo ave akaipa.
8  “‘Naizvozvo rambai makandimirira,’ ndizvo zvinotaura Jehovha, ‘kusvikira pazuva randichasimuka nokuda kwezvinotorwa nechisimba, nokuti ndakasarudza kuunganidza marudzi, kuti ndiunganidze umambo, kuti ndidururire hasha dzangu paari, iko kutsamwa kwangu kwose; nokuti nyika yose ichaparadzwa nomoto wokushingaira kwangu.
9  Nokuti panguva iyoyo ndichaita kuti marudzi achinjire kumutauro wakachena, kuti ose zvawo adane zita raJehovha, kuti amushumire akabatana.’
10  “Kubvira kunzvimbo yenzizi dzeItiopiya vanonditeterera, iye mwanasikana wevanhu vangu vakapararira, vachauya nechipo kwandiri.
11  Pazuva iroro hauzonyari nemabasa ako ose awakanditadzira nawo, nokuti panguva iyoyo ndichabvisa pakati pako vanhu vako vanopembera nomufaro vachizvikudza; uye hauzombozvikudzizve uri mugomo rangu dzvene.
12  Ndichasiya vanhu vanozvininipisa nevakaderera pakati pako, uye vachapotera muzita raJehovha.
13  Asi vachasara vaIsraeri havazoiti zvisina kururama, kana kutaura nhema, uyewo mumiromo yavo hamuzowaniki rurimi runonyengera; nokuti ivo vachadya, vozvambarara, uye hapana angazovadederesa.”
14  Shevedzera uchifara, haiwa iwe mwanasikana weZiyoni! Pururudza, haiwa iwe Israeri! Fara, upembere nomufaro nomwoyo wose, haiwa iwe mwanasikana weJerusarema!
15  Jehovha abvisa zvawakatongerwa. Adzinga muvengi wako. Mambo waIsraeri, iye Jehovha, ari pakati pako. Hauzotyizve dambudziko.
16  Pazuva iroro Jerusarema richaudzwa kuti: “Usatya, haiwa iwe Ziyoni. Maoko ako ngaarege kushayiwa simba.
17  Jehovha Mwari wako ari pakati pako. Somunhu ane simba, achaponesa. Achakufarira nomufaro. Achanyarara murudo rwake. Achafara pamusoro pako nokushevedzera kwokufara.
18  “Ndichaunganidza vaya vakashungurudzika vasipo pamwaka wako womutambo; vakanga vasiri pamwe chete newe, nokuda kwokutsungirira kuzvidzwa nemhosva yavo.
19  Tarira ndichatonga vose vanokutambudza, panguva iyoyo; ndichaponesa iye anokamhina, uye ndichaunganidza iye akaparadzirwa. Ndichaita kuti varumbidzwe uye ndichaita kuti vave nomukurumbira munyika yose yavainyadziswa vari mairi.
20  Panguva iyoyo ndichakuunzai, ipo panguva yandichakuunganidzai. Nokuti ndichaita kuti muve nomukurumbira uye murumbidzwe pakati pemarudzi ose epanyika, pandichadzosa vanhu venyu vakatapwa imi muchizviona,” Jehovha adaro.
