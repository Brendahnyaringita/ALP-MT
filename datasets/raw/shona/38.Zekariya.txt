10  “Kumbirai Jehovha kuti akunayisirei mvura munguva yemvura yokupedzisira, iye Jehovha anoita makore anounza dutu, anonayisa mvura zhinji pavari, anopa mumwe nomumwe zvinomera mumunda.
2  Nokuti terafimu dzakataura zvemashiripiti; uye vanoshopera vakaona zvinhu zvenhema, vanoramba vachitaura hope dzisina zvadzinobatsira, uye vanoedza kunyaradza pasina. Ndokusaka vachaenda sezvinoita makwai; vachatambudzwa, nokuti hapana mufudzi.
3  “Ndakatsamwira vafudzi kwazvo, uye ndichaita kuti vatungamiriri vakaita sembudzi vazvidavirire; nokuti Jehovha wemauto afunga nezveboka rake rezvipfuwo, iyo imba yaJudha, uye aita kuti vave sebhiza rake rokukudzwa riri muhondo.
4  Mutungamiriri achabva kwaari, mutongi anotsigira achabva kwaari, uta hwehondo huchabva kwaari; vakuru vose vebasa vachabva kwaari, vose zvavo.
5  Vachava sevarume vane simba vanotsika-tsika mumatope omumugwagwa muhondo. Vacharwa, nokuti Jehovha anavo; vanotasva mabhiza vachanyara.
6  Ndichaita kuti imba yaJudha ive huru, uye ndichaponesa imba yaJosefa. Ndichavapa pokugara, nokuti ndichavanzwira ngoni; uye vachava sevaya vandakanga ndisina kurasa; nokuti ndini Jehovha Mwari wavo, uye ndichavapindura.
7  Vaya vaEfremu vachava somurume ane simba, uye mwoyo yavo ichafara sokunge iri kufadzwa newaini. Vanakomana vavo vachazviona vofara; mwoyo yavo ichafarira Jehovha.
8  “‘Ndichavaridzira muridzo ndovaunganidza; nokuti ndichavadzikinura, uye vachava vazhinji, sevaya vaiva vazhinji.
9  Ndichavamwaya pakati pemamwe marudzi sezvinoitwa mbeu, uye vachandiyeuka vari kunzvimbo dziri kure; vachamuka pamwe chete nevanakomana vavo, vodzoka.
10  Ndichavadzosa kubva kunyika yeIjipiti; ndichavaunganidza vachibva kuAsiriya; uye ndichavaendesa kunyika yeGiriyedhi neRebhanoni, uye havazowanirwi nzvimbo.
11  Ndichapfuura nomugungwa ndichiritambudza; uye ndicharova mafungu mugungwa, uye nzvimbo dzose dzakadzika dzaNire dzichaoma. Kudada kweAsiriya kuchaderedzwa, tsvimbo youmambo yeIjipiti ichabva.
12  Ndichaita kuti vave vakuru muna Jehovha, uye vachafamba nezita rake,’ ndizvo zvinotaura Jehovha.”
4  Zvino ngirozi yakanga ichitaura neni yakadzoka, ikandimutsa, somunhu anomutswa pahope.
2  Yakabva yati kwandiri: “Uri kuonei?” Naizvozvo ndakati: “Ndaona, uye tarira! pane chigadziko chemarambi, chose zvacho chakagadzirwa nendarama, chiine ndiro pamusoro pacho. Marambi manomwe echigadziko chacho ari pachiri, iwo ari manomwe; uye marambi ari pamusoro pacho ane pombi nomwe.
3  Pane miorivhi miviri iri pedyo nacho, mumwe uri kurudyi rwendiro uye mumwe uri kuruboshwe rwayo.”
4  Ndakabva ndapindura ngirozi yakanga ichitaura neni, ndikati: “Ishe wangu, zvinhu izvi zvinorevei?”
5  Naizvozvo ngirozi yakanga ichitaura neni yakapindura ikati kwandiri: “Chokwadi hauzivi here kuti zvinhu izvi zvinorevei?” Ini ndikati: “Hungu, ishe wangu.”
6  Naizvozvo yakapindura, ikati kwandiri: “Izvi ndizvo zvataurwa naJehovha kuna Zerubhabheri, achiti, ‘“Hazviitwi nehondo, kana nesimba, asi nomudzimu wangu,” Jehovha wemauto adaro.
7  Ndiwe ani, haiwa iwe gomo guru? Uchava nyika yakati chechetere pamberi paZerubhabheri. Iye achabudisa dombo repamusoro. Vachashevedzera kwariri kuti: “Unofadza kwazvo! Unofadza kwazvo!”’”
8  Zvino shoko raJehovha rakaramba richiuya kwandiri, richiti:
9  “Maoko aZerubhabheri akavaka nheyo yeimba iyi, uye maoko ake achaipedzisa. Muchaziva kuti Jehovha wemauto akandituma kwamuri.
10  Nokuti ndiani akazvidza zuva rezvinhu zviduku? Vachafara, voona tambo yokuyeresa iri muruoko rwaZerubhabheri. Aya manomwe ndiwo maziso aJehovha. Ari kufamba-famba panyika pose.”
11  Zvino ini ndakapindura ndikati kwairi: “Miorivhi miviri iyi iri kurutivi rworudyi rwechigadziko chemarambi nokuruboshwe rwacho inorevei?”
12  Ndakabva ndapindura kechipiri ndikati kwairi: “Masvinga maviri ematavi emiorivhi, ari kudurura mvura mvura yakaita sendarama ichibva maari achishandisa pombi dzendarama chii?”
13  Naizvozvo iyo yakati kwandiri: “Chokwadi hauzivi here kuti zvinhu izvi zvinorevei?” Ini ndikati: “Hungu, ishe wangu.”
14  Naizvozvo yakati: “Ava ndivo vakazodzwa vaviri vakamira pedyo naIshe wenyika yose.”
11  “Vhura masuo ako, haiwa iwe Rebhanoni, kuti moto uparadze misidhari yako.
2  Ungudza, haiwa iwe mujunipa, nokuti musidhari wawa; nokuti miti mikuru yacho yapambwa! Ungudzai, imi miti mikuru yeBhashani, nokuti sango risingapindiki ratemerwa pasi!
3  Inzwai! Kuungudza kwevafudzi, nokuti ukuru hwavo hwapambwa. Inzwai! Kudzvova kwevana veshumba vava nezenze, nokuti matenhere makuru ari pedyo naJodhani apambwa.
4  “Zvanzi naJehovha Mwari wangu, ‘Fudza makwai anofanira kuurayiwa,
5  anourayiwa nevatengi vawo kunyange zvazvo asina mhosva. Vaya vari kuatengesa vanoti: “Jehovha ngaarumbidzwe, ini pandichawana pfuma.” Vafudzi vawo havatomboanzwiri tsitsi.’
6  “‘Nokuti handizonzwirizve tsitsi vagari vomunyika,’ ndizvo zvinotaura Jehovha. ‘Naizvozvo tarirai ndichaita kuti vanhu vazviwane, mumwe nomumwe ari muruoko rweshamwari yake nomuruoko rwamambo wake; uye ivo vachaparadza nyika, uye handizovanunuri muruoko rwavo.’”
7  Ndakakufudzirai makwai aifanira kuurayiwa, haiwa imi makwai anotambudzika. Naizvozvo ndakatora midonzvo miviri. Mumwe ndakautumidza kuti Kunaka, mumwe wacho ndikautumidza kuti Chisungo, ndikafudza makwai.
8  Ndakazobvisa vafudzi vatatu mumwedzi mumwe chete, mweya wangu zvawakatadza kuvashivirira, uye mweya yavo yakasemeswawo neni.
9  Ndakazoti: “Handizorambi ndichikufudzai. Riri kufa, ngarife. Riri kuparara, ngariparare. Kana ari aya achasara, rimwe nerimwe ngaridye nyama yerimwe raro.”
10  Naizvozvo ndakatora mudonzvo wangu unonzi Kunaka, ndikautyora-tyora, kuti ndiputse sungano yangu yandakanga ndaita nemarudzi ose.
11  Yakaputsika pazuva iroro, mamwe makwai akanga achitambudzika aiva akanditarira akaziva saizvozvi kuti raiva shoko raJehovha.
12  Ndakabva ndati kwavari: “Kana zvakakunakirai, ndipei mubayiro wangu; asi kana zvisina, regai.” Vakabva varipa mubayiro wangu, masirivha makumi matatu.
13  Jehovha akabva ati kwandiri: “Akande munzvimbo inochengeterwa pfuma—iwo mutengo mukuru wavakanditenga nawo sokuona kwavo.” Naizvozvo ndakatora masirivha acho makumi matatu ndikaakanda munzvimbo inochengeterwa pfuma paimba yaJehovha.
14  Ndakabva ndatyora-tyora mudonzvo wangu wechipiri, Chisungo, kuti ndiputse ukama hwaiva pakati paJudha naIsraeri.
15  Zvino Jehovha akati kwandiri: “Tora zvokushandisa zvomufudzi asina zvaanobatsira.
16  Nokuti tarira ndichamutsa mufudzi munyika ino. Haazofungi nezvemakwai ari kuparara. Haazotsvaki maduku acho, uye haazorapi makwai akatyoka. Haazopi zvokudya riya rakamira, achadya nyama yerakakora, uye achabvisa mahwanda emakwai.
17  Ane nhamo mufudzi wangu asina zvaanobatsira, iye anosiya makwai! Bakatwa richava paruoko rwake nepaziso rake rokurudyi. Chokwadi ruoko rwake ruchaoma, uye chokwadi ziso rake rokurudyi richatadza kuona zvakanaka.”
8  Zvino shoko raJehovha wemauto rakaramba richiuya, richiti:
2  “Zvanzi naJehovha wemauto, ‘Ndichava negodo, ndichava negodo kwazvo nokuda kweZiyoni, uye ndichava negodo nokuda kwaro ndakatsamwa kwazvo.’”
3  “Zvanzi naJehovha, ‘Ndichadzokera kuZiyoni ndogara muJerusarema; uye Jerusarema richanzi guta rechokwadi, uye gomo raJehovha wemauto, richanzi gomo dzvene.’”
4  “Zvanzi naJehovha wemauto, ‘Harahwa nechembere dzichagara munzvimbo dzeJerusarema dzinoungana vanhu, mumwe nomumwe nomudonzvo wake muruoko rwake nokuda kwokuwanda kwemazuva ake.
5  Nzvimbo dzeguta dzinoungana vanhu dzichazara nevakomana nevasikana vanenge vachitamba munzvimbo dzaro dzinoungana vanhu.’”
6  “Zvanzi naJehovha wemauto, ‘Kunyange zvazvo zvingaita sezvakanyanya kuoma mukuona kwevanhu vachasara pamazuva iwayo, zvinofanira kuitawo sezvakanyanya kuoma mukuona kwangu here?’ ndizvo zvinotaura Jehovha wemauto.”
7  “Zvanzi naJehovha wemauto, ‘Tarirai ndichaponesa vanhu vangu munyika yokunobuda zuva nomunyika yokumavirazuva.
8  Ndichavaunza, uye ivo vachagara muJerusarema; uye vachava vanhu vangu, uye ini ndichava Mwari wavo muchokwadi nomukururama.’”
9  “Zvanzi naJehovha wemauto, ‘Maoko enyu ngaasimbe, imi muri kunzwa mashoko aya ari kutaurwa nemiromo yevaprofita mumazuva ano, pazuva rakavakwa nheyo yeimba yaJehovha wemauto, kuti temberi ivakwe.
10  Nokuti mazuva iwayo asati asvika pakanga pasina mibayiro yevanhu; uye pakanga pasina kunyange mibayiro yezvipfuwo, pakanga pasina chinhu chakadaro; uye pakanga pasina rugare kune aibuda neaipinda nokuda kwemhandu, zvandakaramba ndichirovanisa vanhu.’
11  “‘Asi zvino handizovi sezvandaiva pamazuva ekare kune vachasara vevanhu ava,’ ndizvo zvinotaura Jehovha wemauto.
12  ‘Nokuti pachava nembeu yorugare; muzambiringa uchabereka zvibereko zvawo, nyika ichabudisa zvibereko zvayo, matenga achapa dova rawo; uye ndichaita kuti vachasara vevanhu ava vagare nhaka zvinhu zvose izvi.
13  Zvino sezvamakava chinhu chinotukwa pakati pemarudzi aya, haiwa imi imba yaJudha neimba yaIsraeri, saizvozvo ndichakuponesai, uye muchava chikomborero. Musatya. Maoko enyu ngaave nesimba.’
14  “Nokuti zvanzi naJehovha wemauto, ‘“Sezvandakanga ndichifunga kukuunzirai dambudziko nokuda kwokunditsamwisa kwakaita madzitateguru enyu,” Jehovha wemauto adaro, “ndikasazvidemba,
15  saizvozvo ndichafungazve pamazuva iwayo kuitira Jerusarema neimba yaJudha zvinhu zvakanaka. Musatya.”’
16  “‘Izvi ndizvo zvinhu zvamunofanira kuita: Tauriranai chokwadi. Tongai nechokwadi uye nokutonga kworugare muri pamagedhi enyu.
17  Musarongerana dambudziko mumwoyo menyu, uye musada mhiko yenhema chero ipi zvayo; nokuti izvi ndizvo zvinhu zvose zvandakavenga,’ ndizvo zvinotaura Jehovha.”
18  Zvino shoko raJehovha wemauto rakaramba richiuya kwandiri, richiti:
19  “Zvanzi naJehovha wemauto, ‘Kutsanya kunoitwa mumwedzi wechina, nokutsanya kunoitwa mumwedzi wechishanu, nokutsanya kunoitwa mumwedzi wechinomwe, nokutsanya kunoitwa mumwedzi wechigumi kuchava kupembera nomufaro uye kufara nemwaka yemitambo yakanaka kuimba yaJudha. Naizvozvo idai chokwadi norugare.’
20  “Zvanzi naJehovha wemauto, ‘Marudzi nevagari vomumaguta mazhinji vachauyazve;
21  uye vagari vomune rimwe guta vachaenda kune vaya verimwe, vachiti: “Chokwadi ngatiendei kunotsvaka kunzwirwa nyasha naJehovha nokunotsvaka Jehovha wemauto. Ini ndichaendawo.”
22  Marudzi mazhinji nemarudzi ane simba achauya kuzotsvaka Jehovha wemauto muJerusarema uye kuzoita kuti anzwirwe nyasha naJehovha.’
23  “Zvanzi naJehovha wemauto, ‘Mumazuva iwayo varume gumi vanobva mumitauro yose yemarudzi vachabata, chokwadi vachabata kumupendero wenguo yomuJudha, vachiti: “Tichaenda nemi, nokuti takanzwa kuti Mwari anemi.”’”
9  Chirevo: “Shoko raJehovha riri kurwisana nenyika yeHadraki, uye rinogara paDhamasiko; nokuti ziso raJehovha rakatarira munhu wepanyika nendudzi dzose dzaIsraeri.
2  Hamati richaganhurana nayo; Tire neSidhoni, nokuti akachenjera kwazvo.
3  Tire rakazvivakira rusvingo runodzivirira, rikaunganidza sirivha seguruva uye ndarama sematope omumugwagwa.
4  Tarirai! Jehovha acharidzinga, achawisira uto raro rehondo mugungwa; uye iro richaparadzwa nomoto.
5  Ashkeroni richazviona rotya; uye Gaza richarwadziwawo kwazvo; Ekroni richarwadziwawo kwazvo, nokuti tariro yaro ichanyara. Mambo achaparara muGaza, uye Ashkeroni harizogarwi.
6  Mwanakomana asiri wepamutemo achagara muAshdhodhi, uye ndichaparadza kudada kwevaFiristiya.
7  Ndichabvisa zvinhu zvake zvakasvibiswa neropa mumuromo make nezvinhu zvake zvinonyangadza pakati pemazino ake, iye achasiyiwa nokuda kwaMwari wedu; uye achava saishe pakati paJudha, uye Ekroni achava somuJebhusi.
8  Ndichakomberedza imba yangu nomusasa sezvinoita boka revarwi rinorinda, zvokuti hapazovi nomunhu anopfuura uye hapazovi nomunhu anodzoka; uye mukuru webasa haazopfuurizve nepakati pavo, nokuti zvino ndazviona nemaziso angu.
9  “Fara kwazvo, haiwa iwe mwanasikana weZiyoni. Shevedzera mukukunda, haiwa iwe mwanasikana weJerusarema. Tarira! Mambo wako anouya kwauri. Akarurama, chokwadi akaponeswa; anozvininipisa, akatasva mbongoro hono yanyatsokura, yakaberekwa nembongoro hadzi.
10  Ndichaparadza ngoro yehondo pakati paEfremu uye ndichaparadza bhiza muJerusarema. Uta hwehondo huchagurwa. Achaudza marudzi nezvorugare; uye kutonga kwake kuchabvira kugungwa kusvikira kugungwa, nokubvira kuRwizi kusvikira kumigumo yenyika.
11  “Haiwa iwewo mukadzi, ndichabudisa vasungwa vako mugomba risina mvura ndichishandisa ropa resungano yako.
12  “Dzokai kunhare, imi vasungwa vane tariro. “Nhasi ndiri kukuudzawo kuti, ‘Haiwa iwe mukadzi, ndichakuripa migove miviri.
13  Nokuti ndichakunga Judha sezvandinoita uta hwangu. Ndichaisa Efremu pauta, ndichamutsa vanakomana vako, haiwa iwe Ziyoni, kuti varwe nevanakomana vako, haiwa iwe Girisi, uye ndichaita kuti uve sebakatwa romurume ane simba.’
14  Jehovha achaonekwa ari pamusoro pavo, uye museve wake uchabuda sezvinoita mheni. Changamire Ishe Jehovha acharidza hwamanda, uye achaenda nemadutu okumaodzanyemba.
15  Jehovha wemauto achavadzivirira, ivo vachaparadza, vokunda zvipfuramabwe. Vachanwa—voita mheremhere—sokunge pane waini; uye vachazadzwa sezvinoitwa ndiro, semakona eatari.
16  “Jehovha Mwari wavo achavaponesa pazuva iroro seboka revanhu vake; nokuti vachaita sematombo ekorona yamambo anopenya pamusoro penyika yake.
17  Nokuti, haiwa, kunaka kwake kukuru sei, uye runako rwake rukuru sei! Zviyo ndizvo zvichaita kuti majaya akure, uye waini itsva ndiyo ichaita kuti mhandara dzikure.”
7  Mugore rechina ramambo Dhariyasi, shoko raJehovha rakauyazve kuna Zekariya, pazuva rechina romwedzi wechipfumbamwe, kureva Kisrevhi.
2  Bheteri rakatumira shoko kuna Sharezeri naRegemu-mereki nevarume vake kuti vanotsvaka kunzwirwa nyasha naJehovha,
3  richiti kuvapristi veimba yaJehovha wemauto, nokuvaprofita: “Ndicheme mumwedzi wechishanu, ndisingadyi, sezvandakaita kwemakore mazhinji aya here?”
4  Zvino shoko raJehovha wemauto rakaramba richiuya kwandiri, richiti:
5  “Iti kuvanhu vose vomunyika yacho nokuvapristi, ‘Pamaitsanya uye pamaiungudza mumwedzi wechishanu nomumwedzi wechinomwe, kwemakore makumi manomwe, maitsanyira ini here?
6  Pamaidya nepamainwa, hamusi imi maidya, uye hamusi imi mainwa here?
7  Hamufaniri kuteerera mashoko akashevedzerwa naJehovha achishandisa vaprofita vekare, Jerusarema parakanga richiri kugarwa, richigara zvakanaka, riine maguta aro kumativi ose, uye Negebhu neShefera zvichiri kugarwa here?’”
8  Zvino shoko raJehovha rakaramba richiuya kuna Zekariya, richiti:
9  “Zvanzi naJehovha wemauto, ‘Tongai nokururamisira kwechokwadi; uye itiranai mutsa worudo nengoni;
10  uye regai kubiridzira chirikadzi kana nherera, mutorwa kana anotambudzika, uye regai kurongerana chinhu chakaipa mumwoyo menyu.’
11  Asi ivo vakanga vachingoramba kuteerera, vakaramba vakasindimara, uye vakaisa zvimiti munzeve dzavo kuti varege kunzwa.
12  Vakaita kuti mwoyo yavo iite sedombo reemeri kuti varege kuteerera mutemo nemashoko zvakatumirwa naJehovha wemauto achishandisa mudzimu wake, achishandisa vaprofita vekare; zvokuti Jehovha wemauto akatsamwa kwazvo.”
13  “‘Naizvozvo iye zvaakashevedzera ivo vakasateerera, saizvozvo ivo vaishevedzerawo, ini ndisingateereri,’ Jehovha wemauto adaro.
14  ‘Zvino ndakavakanda nemhepo ine mvura kumarudzi ose avakanga vasingazivi; uye nyika yasara yava dongo shure kwavo, isina anopfuura nomairi uye isina anodzoka kwairi; uye vakaita kuti nyika yakanaka ive chinhu chinokatyamadza.’”
6  Ndakabva ndatarirazve, ndikaona; uye tarira! ngoro ina dzakanga dzichiuya dzichibva pakati pemakomo maviri, uye makomo acho aiva makomo emhangura.
2  Ngoro yokutanga yaikweviwa nemabhiza matsvuku; uye ngoro yechipiri yaikweviwa nemabhiza matema.
3  Ngoro yechitatu yaikweviwa nemabhiza machena; uye ngoro yechina yaikweviwa nemabhiza ane makamba makamba, ane mavara mavara.
4  Zvino ndakapindura ndikati kungirozi yakanga ichitaura neni: “Ishe wangu, izvi zvii?”
5  Naizvozvo ngirozi yacho yakapindura ikati kwandiri: “Iyi ndiyo midzimu mina yokumatenga iri kubuda pashure pokunge yamira pamberi paIshe wenyika yose.
6  Iya iri kukweviwa nemabhiza matema, iwo ari kuenda kunyika yokuchamhembe; machena achaenda mhiri kwegungwa; ane makamba makamba achaenda kunyika yokumaodzanyemba.
7  Ane mavara mavara achaenda, oramba achitsvaka kwokuenda, kuti afambe-fambe panyika.” Yakabva yati: “Endai, mufambe-fambe panyika.” Iwo akatanga kufamba-famba panyika.
8  Zvino yakashevedzera kwandiri, ikataura neni ichiti: “Ona, ayo ari kuenda kunyika yokuchamhembe ndiwo akaita kuti mudzimu waJehovha uve panyika yokuchamhembe.”
9  Shoko raJehovha rakaramba richiuya kwandiri, richiti:
10  “Tora chimwe chinhu kuvanhu vakatapwa, kuna Heridhai nokuna Tobhija nokuna Jedhaya; uye iwe uuye pazuva iroro, upinde muimba yaJosiya mwanakomana waZefaniya neava vakabva kuBhabhironi.
11  Utore sirivha nendarama, ugadzire korona yakanaka kwazvo, uiise mumusoro maJoshua mwanakomana womupristi mukuru Jehozadhaki.
12  Uti kwaari, “‘Zvanzi naJehovha wemauto: “Heuno murume anonzi Nhungirwa. Achatungira ari panzvimbo yake, uye achavaka temberi yaJehovha.
13  Achavaka temberi yaJehovha, uye iye achakudzwa; uye achagara pasi, otonga ari pachigaro chake choumambo, achava mupristi ari pachigaro chake choumambo, uye zano rorugare richava pakati pazvo.
14  Korona yakanaka kwazvo ichava yaHeremu naTobhija naJedhaya naHeni mwanakomana waZefaniya kuti ive chiyeuchidzo mutemberi yaJehovha.
15  Vaya vari kure vachauya, vovaka temberi yaJehovha.” Imi muchaziva kuti Jehovha wemauto akandituma kwamuri. Chokwadi, izvi zvichaitika kana mukateerera inzwi raJehovha Mwari wenyu.’”
13  “Pazuva iroro pachava netsime richange rakavhurirwa imba yaDhavhidhi nevagari vomuJerusarema rokugeza chivi uye chinhu chinosemesa.
2  “Zvino pazuva iroro,” ndizvo zvinotaura Jehovha wemauto, “ndichaparadza mazita ezvidhori munyika, haazoyeukwizve; uye ndichabvisawo vaprofita pamwe chete nomudzimu wokusachena munyika.
3  Kana munhu akaprofitazve, baba vake naamai vake, ivo vakamubereka, ngavatiwo kwaari, ‘Hausi kuzorarama, nokuti wataura nhema uchishandisa zita raJehovha.’ Baba vake naamai vake, ivo vakamubereka, ngavamubvoore nokuda kwokuprofita kwake.
4  “Zvino vaprofita vachanyara pazuva iroro, mumwe nomumwe achanyara nezvaanoratidzwa paanoprofita; uye havazopfeki nguo dzebasa dzakagadzirwa nemvere kuti vanyengere vanhu.
5  Iye achati, ‘Handisi muprofita. Ndiri munhu anorima ivhu, nokuti munhu wepanyika akanditenga ndichiri muduku.’
6  Mumwe achati kwaari, ‘Ko maronda aya ari pauri pakati pemaoko ako ndeei?’ Iye achati, ‘Ndeaya andakarohwa ndiri muimba yevanondida kwazvo.’”
7  “Haiwa iwe bakatwa, mukira mufudzi wangu, iye murume wandinoshamwaridzana naye,” ndizvo zvinotaura Jehovha wemauto. “Rova mufudzi, makwai apararire; uye ndichadzosa ruoko rwangu pane aya asingakoshi.”
8  “Zvino munyika yose,” ndizvo zvinotaura Jehovha, “zvikamu zviviri pazvitatu zvichaparadzwa zvofa; uye chikamu chechitatu chichasara mairi.
9  Ndichapfuudza chikamu chechitatu nomumoto; ndichavanatsa sokunatswa kunoitwa sirivha, ndovaedza, sokuedzwa kunoitwa ndarama. Ivo vachadana zita rangu uye ini ndichavapindura. Ndichati, ‘Ivo vanhu vangu,’ uye ivo vachati, ‘Jehovha ndiye Mwari wedu.’”
14  “Tarirai! Zuva raJehovha riri kuuya, uye zvinhu zvako zvakapambwa zvichagoverwa mukati mako.
2  Ndichaunganidza marudzi ose kuti arwe neJerusarema; uye guta racho richatorwa, dzimba dzichapambwa, uye vakadzi vachabatwa chibharo. Hafu yeguta ichatapwa; asi vanhu vachasara havazoparadzwi muguta.
3  “Jehovha achabuda, orwa nemarudzi iwayo sezvaanoita pazuva rake rehondo, pazuva rokurwa.
4  Pazuva iroro tsoka dzake dzichamira pagomo remiorivhi, riri pakatarisana neJerusarema, nechokunobuda zuva; uye gomo remiorivhi richatsemuka nepakati, kubvira kumabvazuva kusvikira kumavirira. Pachava nomupata mukuru; uye hafu yegomo racho ichaendeswa kuchamhembe, uye hafu yacho kumaodzanyemba.
5  Imi muchatizira kumupata wemakomo angu; nokuti mupata wemakomo acho uchasvika kuAzeri. Muchatotiza chete sokutiza kwamakaita kudengenyeka kwenyika kwakaitika mumazuva aUziya mambo waJudha. Jehovha Mwari wangu achauya, vatsvene vose vainaye.
6  “Zvino pazuva iroro hapachazovi nechiedza chinokosha—zvinhu zvichaumbana.
7  Richava zuva rimwe chete rinozivikanwa seraJehovha. Hakuzovi nemasikati, uye hakuzoviwo nousiku; uye panguva yemanheru kuchava nechiedza.
8  Pazuva iroro mvura mhenyu ichabuda muJerusarema, hafu yayo ichienda kugungwa rokumabvazuva uye hafu yayo kugungwa rokumavirira. Zvichaitika muzhizha nomuchando.
9  Jehovha achava mambo panyika yose. Pazuva iroro Jehovha achava mumwe chete, uye zita rake richava rimwe chete.
10  “Nyika yose ichachinjwa kuti iite sezvakaita Arabha, kubvira kuGebha kusvikira kuRimoni riri kumaodzanyemba kweJerusarema; uye iro richakwidziridzwa, rogarwa munzvimbo yaro, kubvira kuGedhi raBhenjamini kusvikira kunzvimbo yokuGedhi Rokutanga, kusvikira kuGedhi Repakona, kubvira kuShongwe yaHananeri kusvikira kuzvisviniro zvamambo.
11  Vanhu vachagara mariri; uye harizomboparadzwizve, Jerusarema richagarwa rakachengeteka.
12  “Iri ndiro denda iro Jehovha acharova naro marudzi ose achaita basa rokurwisa Jerusarema: Nyama yomunhu ichaora akamira netsoka dzake; uye maziso omunhu achaorera mumakomba awo, uye rurimi rwomunhu ruchaorera mukanwa make.
13  “Pazuva iroro kuvhiringidzwa kunobva kuna Jehovha kuchapararira pakati pavo; uye mumwe nomumwe achabata ruoko rweshamwari yake, uye ruoko rwake ruchamukira ruoko rweshamwari yake.
14  Judha acharwira kuJerusarema; uye pfuma yemarudzi ose ari kumativi ose ichaunganidzwa, ndarama nesirivha nenguo zvakawanda kwazvo.
15  “Izvi ndizvo zvichange zvakaita denda remabhiza, manyurusi, ngamera, mbongoro hono, nezvipfuwo zvemarudzi ose zvichange zviri mumisasa iyoyo, sezvakaita denda iri.
16  “Zvino vanhu vose vachasara pamarudzi ose achauya kuzorwa neJerusarema, vachakwira kunokotamira Mambo gore negore, iye Jehovha wemauto, uye kunoita mutambo wematumba.
17  Ani naani asingazouyi kuJerusarema achibva mumhuri dzepanyika, kuti akotamire Mambo, iye Jehovha wemauto, haazonayisirwi mvura.
18  Kana mhuri yokuIjipiti ikasauya, yorega kupinda, naivowo havazonayisirwi mvura. Denda iro Jehovha acharova naro marudzi asingauyi kuzoita mutambo wematumba richaitika.
19  Uku ndiko kuchava kurangwa nokuda kwokutadza kweIjipiti uye kutadza kwemarudzi ose asingauyi kuzoita mutambo wematumba.
20  “Pazuva iroro pamabhero emabhiza pachanyorwa kuti ‘Utsvene ndohwaJehovha!’ Makate ari muimba yaJehovha achava sendiro dziri pamberi peatari.
21  Makate ose ari muJerusarema nomuJudha achava chinhu chitsvene chaJehovha wemauto, uye vose vachange vachibayira zvibayiro vachapinda, votora zvinhu maari, vobikira maari. Muimba yaJehovha wemauto hamuzovizve nomuKenani pazuva iroro.”
5  Zvino ndakatarirazve ndikaona; uye tarira! paiva nomupumburu waibhururuka.
2  Naizvozvo iyo yakati kwandiri: “Uri kuonei?” Ini ndikati: “Ndiri kuona mupumburu uri kubhururuka, wakareba makubhiti makumi maviri, uye wakafara makubhiti gumi.”
3  Yakabva yati kwandiri: “Uku ndiko kutuka kuri kuenda panyika pose, nokuti maererano nokutuka kwakanyorwa kurutivi urwu, vanhu vose vari kuba havasi kurangwa; uye vanhu vose vari kupika mhiko, maererano nokutuka kwakanyorwa kurutivi urwo, havasi kurangwa.
4  ‘Ndaita kuti kubude,’ ndizvo zvinotaura Jehovha wemauto, ‘uye kuchapinda muimba yembavha nomuimba youya ari kupika mhiko nezita rangu zvenhema; uye iko kuchagara muimba yake, kwoiparadza pamwe chete nematanda ayo nematombo ayo.’”
5  Zvino ngirozi yakanga ichitaura neni yakauya ikati kwandiri: “Ndapota, tarira, uone kuti chiri kubuda ichi chii.”
6  Naizvozvo ndakati: “Chii?” Iyo ikati: “Ichi ndicho chiyero cheefa chiri kubuda.” Ikatizve: “Uku ndiko kutaridzika kwavo munyika yose.”
7  Zvino tarira! chivharo cheraundi chakagadzirwa nomutobvu chakasimudzwa; uye uyu ndiye mumwe mukadzi agere mukati meefa yacho.
8  Naizvozvo yakati: “Uhwu Uipi.” Yakamuwisirazve mukati meefa yacho, ichibva yakanda mutobvu unorema pamuromo wayo.
9  Ndakatarira, ndikaona vakadzi vaviri vachiuya, uye mhepo yaiva mumapapiro avo. Vaiva nemapapiro akaita semapapiro eshuramurove. Vakasimudza efa yacho zvishoma nezvishoma, ikava pakati penyika nematenga.
10  Naizvozvo ndakati kungirozi yakanga ichitaura neni: “Vari kuenda kupi neefa yacho?”
11  Iyo ikatiwo kwandiri: “Kuti vamuvakire imba munyika yeShinari; uye ichasimbiswa kwazvo, uye iye achaiswa ikoko panzvimbo yake yakakodzera.”
1  Mumwedzi wechisere mugore rechipiri raDhariyasi, shoko raJehovha rakauya kuna Zekariya mwanakomana waBherekiya mwanakomana womuprofita Idho, richiti:
2  “Jehovha akatsamwira madzibaba enyu—akaatsamwira kwazvo.
3  “Zvino uti kwavari, ‘Zvanzi naJehovha wemauto: “‘Dzokai kwandiri,’ ndizvo zvinotaura Jehovha wemauto, ‘uye ini ndichadzoka kwamuri,’ Jehovha wemauto adaro.”’
4  “‘Regai kuita semadzibaba enyu ayo vaprofita vekare vakashevedzera kwaari, vachiti: “Zvanzi naJehovha wemauto, ‘Ndapota, dzokai, mubve panzira dzenyu dzakaipa nepamabasa enyu akaipa.’”’ “‘Asi iwo haana kuteerera, uye haana kundinzwa,’ ndizvo zvinotaura Jehovha.
5  “‘Zvino madzibaba enyu ari kupi? Uye vaprofita vacho vakaramba vachirarama nokusingagumi here?
6  Asi mashoko angu nemirau yangu zvandakarayira vashumiri vangu, ivo vaprofita, hazvina kubata madzibaba enyu here?’ Naizvozvo iwo akadzoka, akati: ‘Jehovha wemauto akatiitira maererano nezvaaifunga, maererano nenzira dzedu uye maererano nemabasa edu.’”
7  Pazuva rechimakumi maviri nemana romwedzi wechigumi nomumwe chete, kureva mwedzi waShebhati, mugore rechipiri raDhariyasi, shoko raJehovha rakauya kuna Zekariya mwanakomana waBherekiya mwanakomana womuprofita Idho, richiti:
8  “Ndakaona usiku, uye tarira! paiva nomurume akanga akatasva bhiza dzvuku, akanga akamira pakati pemiti yemikute yaiva munzvimbo yakadzika; uye shure kwake kwaiva nemabhiza matsvuku, nematsvukutsvuku, nemachena.”
9  Naizvozvo ndakati: “Ishe wangu, ava ndivanaani?” Ngirozi yakanga ichitaura neni ikabva yati kwandiri: “Ini ndichakuratidza kuti ava ndivanaani.”
10  Murume akanga akamira pakati pemiti yemikute akabva apindura, akati: “Ava ndivo vakatumwa naJehovha kuti vafambe-fambe panyika.”
11  Ivo vakapindura ngirozi yaJehovha yakanga yakamira pakati pemiti yemikute, vakati: “Takafamba-famba munyika, uye tarira! nyika yose yakanyarara uye haina chiri kunetsa.”
12  Naizvozvo ngirozi yaJehovha yakapindura, ikati: “Haiwa Jehovha wemauto, muchasvika riniko musinganzwiri ngoni Jerusarema nemaguta aJudha, amakatsamwira kwemakore makumi manomwe aya?”
13  Zvino Jehovha akapindura ngirozi yakanga ichitaura neni, nemashoko akanaka, mashoko anonyaradza;
14  uye ngirozi yakanga ichitaura neni yakati kwandiri: “Shevedzera uchiti, ‘Zvanzi naJehovha wemauto: “Ndave ndiine godo, ndiine godo kwazvo nokuda kweJerusarema uye nokuda kweZiyoni.
15  Ndakatsamwa kwazvo, ndakatsamwira marudzi akagara zvakanaka; nokuti ini, ndakatsamwa zvishoma, asi iwo, akabatsira kuti pave nedambudziko.”’
16  “Naizvozvo zvanzi naJehovha, ‘“Ndichadzoka kuJerusarema ndiine ngoni zhinji. Imba yangu ichavakwa mariri,” ndizvo zvinotaura Jehovha wemauto, “uye tambo yokuyeresa ichatambanudzirwa pamusoro peJerusarema.”’
17  “Shevedzerazve uchiti, ‘Zvanzi naJehovha wemauto: “Maguta angu achafashukira nezvakanaka; uye Jehovha achazvidemba pamusoro peZiyoni, osarudzazve Jerusarema.”’”
18  Zvino ndakatarira ndikaona; uye tarira! kwaiva nenyanga ina.
19  Naizvozvo ndakati kungirozi yakanga ichitaura neni: “Zvii izvi?” Iyo ikati kwandiri: “Idzi ndidzo nyanga dzakaparadzira Judha, Israeri neJerusarema.”
20  Jehovha akandiratidzazve mhizha ina.
21  Ndakabva ndati: “Ava vari kuuya kuzoitei?” Iye akati: “Idzi ndidzo nyanga dzakaparadzira Judha zvokuti hapana kana akasimudza musoro wake; uye vamwe ava vachauya kuzovadederesa, kuzowisira pasi nyanga dzemarudzi ari kusimudzira nyika yaJudha nyanga, kuti vaiparadzire.”
2  Zvino ndakatarira ndikaona; uye tarira! kwaiva nomumwe murume, uye aiva netambo yokuyeresa muruoko rwake.
2  Naizvozvo ndakati: “Uri kuenda kupi?” Iye akati kwandiri: “Kunoyera Jerusarema, kuti ndione kufara kwaro nokureba kwaro.”
3  Zvino tarira! ngirozi yaitaura neni yakanga ichienda, uye paiva neimwe ngirozi yaiuya kuzosangana nayo.
4  Yakabva yati kwairi: “Mhanya, taura nejaya riri uko, uti, ‘“Jerusarema richagarwa semisha yokumaruwa isina masvingo, nokuda kwokuwanda kwevanhu nezvipfuwo zviri mariri.
5  Ini ndichava kwariri,” ndizvo zvinotaura Jehovha, “rusvingo rwomoto kumativi ose, uye ndichava kubwinya mukati maro.”’”
6  “Nhai imi! Nhai imi! Tizai, mubve kunyika yokuchamhembe,” ndizvo zvinotaura Jehovha. “Nokuti ndakakuparadzirai kumhepo ina dzokumatenga,” ndizvo zvinotaura Jehovha.
7  “Nhai iwe Ziyoni! Tiza, iwe uri kugara nomwanasikana weBhabhironi.
8  Nokuti zvanzi naJehovha wemauto, ‘Pashure pokukudzwa, iye akandituma kumarudzi aikupambai; nokuti anokugunzvai anogunzva mboni yeziso rangu.
9  Nokuti ndichavasimudzira ruoko rwangu, uye vachapambwa nevaranda vavo.’ Muchaziva kuti Jehovha wemauto akandituma.
10  “Shevedzera kwazvo ufare, haiwa iwe mwanasikana weZiyoni; nokuti ndiri kuuya, uye ndichagara mukati mako,” ndizvo zvinotaura Jehovha.
11  “Marudzi mazhinji achauya kuna Jehovha pazuva iroro, achava vanhu vangu; uye ndichagara pakati pako.” Uchaziva kuti Jehovha wemauto akandituma kwauri.
12  Jehovha achaita kuti Judha ave wake somugove wake uri panyika tsvene, uye achasarudzazve Jerusarema.
13  Rambai makanyarara, imi vanhu vose, pamberi paJehovha, nokuti abuda munzvimbo yake tsvene yaanogara.
3  Zvino akandiratidza mupristi mukuru Joshua amire pamberi pengirozi yaJehovha, uye Satani akamira kuruoko rwake rworudyi kuti amurwise.
2  Ngirozi yaJehovha yakabva yati kuna Satani: “Jehovha ngaakutuke, haiwa iwe Satani, chokwadi Jehovha ngaakutuke, iye ari kusarudza Jerusarema! Uyu haasi danda rakabvutwa mumoto here?”
3  Zvino Joshua akanga akapfeka nguo dzakasviba, akamira pamberi pengirozi.
4  Iye akabva ati kune vaya vakanga vakamira pamberi pake: “Mubvisei nguo dzakasviba.” Akatizve kwaari: “Ona, ndabvisa kukanganisa kwako pauri, wava kupfekedzwa nguo refu dzomutambo.”
5  Ndakabva ndati: “Ngavaise ngowani yakachena mumusoro make.” Zvino vakaisa ngowani yakachena mumusoro make, vakamupfekedza nguo; uye ngirozi yaJehovha yakanga yakamira pedyo.
6  Ngirozi yaJehovha yakatanga kupupurira Joshua, ichiti:
7  “Zvanzi naJehovha wemauto, ‘Kana ukafamba munzira dzangu, uye kana ukachengeta zvinhu zvangu zvaunosungirwa kuti uite, iwe uchabva watongawo imba yangu uye uchachengetawo zvivanze zvangu; uye ndichakubvumira kupinda wakasununguka pakati peava vakamira pedyo.’
8  “‘Ndapota, inzwa, haiwa iwe mupristi mukuru Joshua, iwe neshamwari dzako dzakagara pamberi pako, nokuti ivo vanhu vari kushanda sezviratidzo; nokuti ndichaunza mushumiri wangu anonzi Nhungirwa!
9  Nokuti tarira! dombo randakaisa pamberi paJoshua! Padombo rimwe chete pane maziso manomwe. Tarira ndichatemera runyoro rwaro,’ ndizvo zvinotaura Jehovha wemauto, ‘uye ndichabvisa kukanganisa kwenyika iyoyo muzuva rimwe chete.’
10  “‘Pazuva iroro,’ ndizvo zvinotaura Jehovha wemauto, ‘mumwe nomumwe achashevedza mumwe wake, ari pasi pomuzambiringa uye ari pasi pomuonde.’”
12  Chirevo: “Iri ndiro shoko raJehovha pamusoro paIsraeri,” ndizvo zvinotaura Jehovha, Iye anotambanudza matenga, nokuvaka nheyo dzenyika, nokuita simba roupenyu romunhu mukati make.
2  “Tarirai ndichaita kuti Jerusarema rive mudziyo wokunwira unoita kuti marudzi ose akaripoteredza adzedzereke; uye Judha achakombwawo, kunyange Jerusarema.
3  Zvino nezuva iroro ndichaita kuti Jerusarema rive dombo rinoremera marudzi ose. Chokwadi vose vaya vacharisimudza vachamarwa kwazvo; uye marudzi ose enyika achaungana kuzorwa naro.
4  Pazuva iroro,” ndizvo zvinotaura Jehovha, “ndichavhiringidza mabhiza ose uye ndichapengesa vatasvi vawo; uye ndichasvinudzira maziso angu paimba yaJudha, uye ndichapofumadza mabhiza ose emarudzi.
5  Madzishe aJudha achati mumwoyo mawo, ‘Vagari vomuJerusarema isimba rangu muna Jehovha wemauto Mwari wavo.’
6  Pazuva iroro ndichaita kuti madzishe aJudha aite sehari ine moto iri pakati pemiti uye sezhenje romoto riri mumwanda wezviyo zvichangobva kuchekwa, vachaparadza kurudyi nokuruboshwe, iwo marudzi ose ari kumativi ose; asi Jerusarema richaramba richigarwa munzvimbo yaro, imo muJerusarema.
7  “Jehovha achatanga aponesa matende aJudha, kuti runako rweimba yaDhavhidhi norunako rwevagari vomuJerusarema rusanyanya kuva rukuru pane rwaJudha.
8  Pazuva iroro Jehovha achadzivirira vagari vomuJerusarema kumativi ose; uye uya ari kugumburwa ari pakati pavo achava saDhavhidhi pazuva iroro, uye imba yaDhavhidhi ichava saMwari, sengirozi yaJehovha iri pamberi pavo.
9  Zvino pazuva iroro ndichatsvaka kutsakatisa marudzi ose achauya kuzorwisa Jerusarema.
10  “Ndichadururira mudzimu wenyasha nowokuteterera paimba yaDhavhidhi nepavagari vomuJerusarema, vachatarira Iye wavakabvoora, vachaungudza pamusoro pake sokuungudza kunoitirwa mwanakomana mumwe chete; uye vacharira vachishungurudzwa pamusoro pake sokurira uchishungurudzwa kunoitirwa mwanakomana wedangwe.
11  Pazuva iroro kuungudza kwomuJerusarema kuchava kukuru, sokuungudza kwokuHadhadhirimoni mubani reMegidho.
12  Nyika ichaungudza, mhuri imwe neimwe iri yoga; mhuri yaDhavhidhi iri yoga, uye vakadzi vavo vari voga; mhuri yeimba yaNatani iri yoga, uye vakadzi vavo vari voga;
13  mhuri yeimba yaRevhi iri yoga, uye vakadzi vavo vari voga; mhuri yevaShimei iri yoga, uye vakadzi vavo vari voga;
14  mhuri dzose dzichasara, mhuri imwe neimwe iri yoga, uye vakadzi vavo vari voga.
