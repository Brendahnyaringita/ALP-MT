10  “Panguva iyoyo chaiyo Jehovha akati kwandiri, ‘Veza mahwendefa maviri ematombo akaita seokutanga, ukwire kwandiri mugomo, uzvigadzirire areka yematanda.
2  Ini ndichanyora pamahwendefa acho mashoko aiva pamahwendefa okutanga, awakaputsa, uye unofanira kuaisa muareka.’
3  Naizvozvo ndakagadzira areka nomuti womubayamhondoro, ndikaveza mahwendefa maviri ematombo akaita seokutanga, ndikakwira mugomo, uye ndaiva nemahwendefa acho maviri muruoko rwangu.
4  Akabva anyora pamahwendefa acho mashoko akafanana neokutanga, iwo Mashoko Gumi, akanga ataurwa naJehovha kwamuri mugomo ari pakati pomoto pazuva reungano; Jehovha achibva azondipa iwo.
5  Ndakabva ndatendeuka, ndikaburuka mugomo, ndikaisa mahwendefa acho muareka yandakanga ndagadzira, kuti arambe ari imomo, sezvandakanga ndarayirwa naJehovha.
6  “Zvino vanakomana vaIsraeri vakatama paBheeroti Bhene-jaakani vakaenda kuMosera. Aroni akafira ikoko, akavigwa ikoko; Eriyezari mwanakomana wake akava mupristi panzvimbo pake.
7  Vakatama ikoko vachienda kuGudhigodha, uye kubva kuGudhigodha vakaenda kuJotbhata, nyika yemipata ine hova inoyerera mvura.
8  “Panguva iyoyo chaiyo Jehovha akatsaura dzinza raRevhi kuti ritakure areka yesungano yaJehovha, kuti rimire pamberi paJehovha, rimushumire uye rikomborere richishandisa zita rake kusvikira nhasi.
9  Ndokusaka Revhi asina kuva nomugove nenhaka pamwe chete nehama dzake. Jehovha ndiye nhaka yake, sezvakataurwa naJehovha Mwari wako kwaari.
10  Ini—iyeni ndakagara mugomo sezvandakaita pamazuva okutanga, kwemazuva makumi mana nousiku makumi mana, Jehovha akanditeererawo panguva iyoyo. Jehovha haana kuda kukuparadzai.
11  Jehovha akabva ati kwandiri, ‘Simuka, tungamirira vanhu kuti vatame, kuti vapinde vatore nyika yandakapikira madzitateguru avo kuti ndichavapa.’
12  “Zvino, haiwa iwe Israeri, Jehovha Mwari wako ari kukumbirei kwauri kunze kwokuti utye Jehovha Mwari wako, kuti ufambe munzira dzake dzose, umude, ushumire Jehovha Mwari wako nomwoyo wako wose nomweya wako wose;
13  kuti uchengete mirayiro yaJehovha nemirau yake yandiri kukurayira nhasi, kuti zvikunakire?
14  Ona, matenga, iwo matenga okumatengatenga, nyika nezvose zviri mairi ndezvaJehovha Mwari wako.
15  Kungoti Jehovha akafadzwa nemadzibaba enyu kuti aade, zvokuti akasarudza vana vawo vaiatevera, nemiwo, pamarudzi ose, sezvazvakaita nhasi.
16  Dzingisai mwoyo yenyu, musaramba makaomesa mitsipa yenyu.
17  Nokuti Jehovha Mwari wenyu ndiMwari wavanamwari naShe wemadzishe, Mwari mukuru, ane simba uye anotyisa, asina waanosarura uyewo asingagamuchiri pfumbamuromo,
18  anoruramisira nherera nechirikadzi uye anoda mutorwa kuti amupe zvokudya nejasi.
19  Imiwo munofanira kuda mutorwa, nokuti makava vatorwa munyika yeIjipiti.
20  “Unofanira kutya Jehovha Mwari wako. Umushumire, unamatire kwaari, uye upike mhiko nezita rake.
21  Ndiye waunofanira kurumbidza, uye ndiye Mwari wako, akakuitira zvinhu izvi zvikuru uye zvinotyisa zvakaonekwa nemaziso ako.
22  Madzitateguru ako akaenda nemweya makumi manomwe kuIjipiti, asi zvino Jehovha Mwari wako akaita kuti muve vazhinji senyeredzi dzokumatenga.
4  “Zvino, haiwa imi vaIsraeri, teererai mirau nezvakatongwa zvandiri kukudzidzisai kuti muite, kuti murarame uye mupinde, mutore nyika yamuri kupiwa naJehovha Mwari wemadzitateguru enyu kuti ive yenyu.
2  Musawedzera pashoko randiri kukurayirai, uyewo musabvisa pariri, kuti muchengete mirayiro yaJehovha Mwari wenyu yandiri kukurayirai.
3  “Maziso enyu ndiwo akaona zvakaitwa naJehovha panyaya yaiva nechokuita naBhaari wePeori, kuti munhu wose akatevera Bhaari wePeori ndiye akatsakatiswa naJehovha Mwari wenyu pakati penyu.
4  Asi imi muri kunamatira kuna Jehovha Mwari wenyu, mose zvenyu muri vapenyu nhasi.
5  Onai, ndakakudzidzisai mirau nezvakatongwa, sezvandakarayirwa naJehovha Mwari wangu, kuti imi muite saizvozvo pakati penyika yamuchatora kuti ive yenyu.
6  Muzvichengete uye muzviite, nokuti ndiko kuchenjera kwenyu nokunzwisisa kwenyu pamberi pemarudzi achanzwa nezvemirau yose iyi, uye achati, ‘Chokwadi rudzi rukuru urwu, vanhu vakachenjera uye vanonzwisisa.’
7  Nokuti ndorupi rudzi rukuru ruripo rune vanamwari vari pedyo narwo sezvakaita Jehovha Mwari wedu pakudana kwose kwatinoita kwaari?
8  Uye ndorupi rudzi rukuru ruripo rune mirau yakarurama nezvakatongwa sezvakaita mutemo wose uyu wandiri kuisa pamberi penyu nhasi?
9  “Asi zvichenjerere, utarisire mweya wako zvakanaka, kuti urege kukanganwa zvinhu zvakaonekwa nemaziso ako uye kuti zvirege kubva mumwoyo mako mazuva ose oupenyu hwako; uzvizivise vanakomana vako nevazukuru vako,
10  musi wawakamira pamberi paJehovha Mwari wako muHorebhi, Jehovha paakati kwandiri, ‘Unganidza vanhu kwandiri kuti ndiite kuti vanzwe mashoko angu, kuti vadzidze kunditya mazuva ose avanenge vari vapenyu panyika uye kuti vadzidzise vanakomana vavo.’
11  “Naizvozvo makauya pedyo, mukamira mujinga megomo, uye gomo racho rakanga richibvira moto kusvikira pakati pedenga; pakanga paine rima, gore nezarima.
12  Jehovha akatanga kutaura nemi ari pakati pomoto wacho. Maingonzwa mashoko, asi hapana chimiro chamaiona—maingonzwa inzwi chete.
13  Akakuudzai sungano yake, yaakakurayirai kuti muite—iwo Mashoko Gumi, achibva azoanyora pamahwendefa maviri ematombo.
14  Panguva iyoyo chaiyo ndini ndakarayirwa naJehovha kuti ndikudzidzisei mirau nezvakatongwa, kuti muzviite munyika yamuri kuyambukira kwairi kuti muitore, ive yenyu.
15  “Munofanira kutarisira mweya yenyu zvakanaka, nokuti hapana chero chimiro chipi zvacho chamakaona pazuva rakataura Jehovha nemi muHorebhi ari pakati pomoto,
16  kuti murege kuita zvakaipa uye murege kuzvigadzirira mufananidzo wakavezwa, mufananidzo wechiratidzo chero wechinhu chipi zvacho, mufananidzo womunhurume kana kuti munhukadzi,
17  mufananidzo wemhuka chero ipi zvayo iri panyika, mufananidzo weshiri chero ipi zvayo ine mapapiro inobhururuka mumatenga,
18  mufananidzo wechinhu chero chipi zvacho chinofamba panyika, mufananidzo wehove chero ipi zvayo iri mumvura pasi penyika;
19  uye kuti murege kutarira kumatenga moona zuva nomwedzi nenyeredzi, uto rose rokumatenga, mukanyengedzwa, mukazvikotamira nokuzvishumira, izvo Jehovha Mwari wenyu akagovera marudzi ose ari pasi pematenga ose.
20  Asi imi ndimi makatorwa naJehovha kuti akubudisei muvira resimbi, muIjipiti, kuti muve rudzi rwake pachake sezvazvakaita nhasi.
21  “Zvino Jehovha akanditsamwira kwazvo nokuda kwenyu, zvokuti akapika kuti handifaniri kuyambuka Jodhani kana kupinda munyika yakanaka yamuchapiwa naJehovha Mwari wenyu kuti ive nhaka yenyu.
22  Nokuti ndichafira munyika ino. Handizoyambuki Jodhani, asi imi muchayambuka, uye munofanira kutora nyika iyi yakanaka kuti ive yenyu.
23  Chenjererai kuti murege kukanganwa sungano yaJehovha Mwari wenyu yaakaita nemi uye kuti murege kuzvigadzirira mufananidzo wakavezwa, mufananidzo wechinhu chero chipi zvacho chamakarayirwa naJehovha Mwari wenyu kuti musagadzira.
24  Nokuti Jehovha Mwari wako moto unoparadza, ndiMwari anoda kuzvipira kwakazara.
25  “Kana mukabereka vanakomana nevazukuru uye mukagara kwenguva refu munyika, mukaita zvakaipa uye mukaita mufananidzo wakavezwa, mufananidzo wechinhu chero chipi zvacho, mukaita zvakaipa pamberi paJehovha Mwari wenyu kuti mumugumbure,
26  ndinoshevedza matenga nenyika kuti zvikupupurirei nhasi, kuti chokwadi muchakurumidza kuparara panyika yamuri kuyambukira Jodhani kuti munoitora, ive yenyu. Hamuzovi nemazuva mazhinji pairi, nokuti chokwadi muchatsakatiswa.
27  Jehovha achakuparadzirai pakati pemamwe marudzi, uye muchasiyiwa muri vashoma pakati pemarudzi amuchadzingirwa kwaari naJehovha.
28  Ikoko muchashumira vamwe vanamwari, basa remaoko omunhu, vematanda nevematombo, vasingagoni kuona kana kunzwa kana kudya kana kunhuhwidza.
29  “Kana mukatsvaka Jehovha Mwari wenyu muri ikoko, muchamuwana, nokuti muchamutsvaka nemwoyo yenyu yose uye nemweya yenyu yose.
30  Paunenge uchitambudzika kwazvo uye mashoko ose aya aitika kwauri pachapera mazuva acho, uchabva wadzokera kuna Jehovha Mwari wako uye uchateerera inzwi rake.
31  Nokuti Jehovha Mwari wako ndiMwari ane ngoni. Haazokusiyi kana kukuparadza kana kukanganwa sungano yemadzitateguru ako yaakavapikira.
32  “Zvino ndapota, bvunza nezvemazuva ekare akavapo iwe usati wavapo, kubvira pazuva rakasikwa munhu panyika naMwari uye kubvira kune mumwe mugumo wematenga kusvikira kune mumwe mugumo wematenga, Chimwe chinhu chikuru chakadai chakamboitwa kuti chiitike here uye chimwe chinhu chakadai chakambonzwiwa here?
33  Pane vamwe vanhu vakambonzwa inzwi raMwari richitaura riri pakati pomoto sokurinzwa kwawakaita, vakaramba vachirarama here?
34  Kana kuti Mwari akamboedza kuzvitorera rudzi pakati porumwe rudzi achishandisa miedzo nezviratidzo nezvishamiso nehondo noruoko rune simba noruoko rwakatambanudzwa uye kutyisa kukuru sezvose zvamakaitirwa naJehovha Mwari wenyu muIjipiti imi muchizviona here?
35  Iwe—wakaratidzwa, kuti uzive kuti Jehovha ndiye Mwari wechokwadi; hakuna mumwe kunze kwake.
36  Akaita kuti unzwe inzwi rake ari kumatenga kuti akururamise; uye akaita kuti uone moto wake mukuru panyika, uye wakanzwa mashoko ake achibva pakati pomoto.
37  “Asi unoramba uchirarama, nokuti iye akada madzitateguru ako zvokuti akasarudza vana vawo vaiatevera, akakubudisa muIjipiti akakutarisa achishandisa simba rake guru,
38  kuti adzinge pamberi pako marudzi makuru neane simba kukupfuura, kuti aite kuti upinde imomo, kuti akupe nyika yawo kuti ive nhaka yako sezvazvakaita nhasi.
39  Unonyatsoziva nhasi, uye unofanira kuyeuka nomwoyo wako kuti Jehovha ndiye Mwari wechokwadi kumatenga ari kumusoro nepanyika iri pasi. Hakuna mumwe.
40  Unofanira kuchengeta mirau yake nemirayiro yake yandiri kukurayira nhasi, kuti zvikufambire zvakanaka iwe nevanakomana vako vanokutevera, uye kuti uve nemazuva mazhinji panyika yauri kupiwa naJehovha Mwari wako, nguva dzose.”
41  Panguva iyoyo Mosesi akatsaura maguta matatu kudivi raJodhani riri nechokumabvazuva,
42  kuti muurayi anouraya mumwe wake asingazivi atizire ikoko, kana akanga asingamuvengi kare; anofanira kutizira kune rimwe remaguta aya, ararame,
43  anoti, Bhezeri riri murenje panyika yakati sandara nokuda kwevaRubheni, neRamoti riri muGiriyedhi nokuda kwevaGadhi, neGorani riri muBhashani nokuda kwevaManase.
44  Zvino uyu ndiwo mutemo wakaiswa pamberi pevanakomana vaIsraeri naMosesi.
45  Izvi ndizvo zvipupuriro nemirau nezvakatongwa zvakataurwa naMosesi kuvanakomana vaIsraeri pavakabuda muIjipiti,
46  munzvimbo yaJodhani iri mumupata uri pakatarisana neBheti-peori, munyika yaSihoni mambo wevaAmori, aigara muHeshbhoni, akakundwa naMosesi nevanakomana vaIsraeri pavaibuda muIjipiti.
47  Vakatora nyika yake nenyika yaOgi mambo weBhashani kuti dzive dzavo, madzimambo maviri evaAmori aiva munzvimbo yaJodhani nechokumabvazuva,
48  kubvira kuAroeri, riri pamahombekombe omupata une rukova weAnoni, kusvikira kuGomo reSioni, kureva Hemoni,
49  neArabha yose iri munzvimbo yaJodhani nechokumabvazuva, kusvikira kugungwa reArabha riri mujinga menzvimbo dzakatenuka dzePisga.
26  “Zvino kana wazopinda munyika yauchapiwa naJehovha Mwari wako kuti ive nhaka, waitora kuti ive yako uye wagara mairi,
2  utorewo zvimwe zvibereko zvokutanga pazvibereko zvose zvenyika, zvauchauya nazvo zvichibva munyika yako yauchapiwa naJehovha Mwari wako, uzviise mutswanda, woenda kunzvimbo ichasarudzwa naJehovha Mwari wako kuti zita rake rigare ipapo.
3  Uuye kumupristi achange achishanda mazuva iwayo, uti kwaari, ‘Nhasi ndinofanira kuudza Jehovha Mwari wenyu kuti ndapinda munyika iyo Jehovha akapikira madzitateguru angu kuti achatipa.’
4  “Zvino mupristi anofanira kutora tswanda yacho muruoko rwako, aiise pamberi peatari yaJehovha Mwari wako.
5  Unofanira kupindura pamberi paJehovha Mwari wako, woti, ‘Baba vangu vaiva muSiriya akanga ava kuda kuparara; uye vakaenda kuIjipiti vakagara ikoko somutorwa vaine vanhu vashomanana kwazvo; asi vari ikoko vakava rudzi rukuru, rune simba uye rune vanhu vazhinji.
6  VaIjipiti vakatiitira zvakaipa, vakatitambudza, vakatishandisa zvakaoma sevaranda.
7  Takatanga kuchema kuna Jehovha Mwari wemadzitateguru edu, Jehovha akanzwa inzwi redu, akaona kutambudzika kwedu nokunetseka kwedu nokudzvinyirirwa kwedu.
8  Jehovha akazotibudisa muIjipiti noruoko rune simba, noruoko rwakatambanudzwa uye nezvinotyisa kwazvo, nezviratidzo nezvishamiso.
9  Akabva atiunza munzvimbo ino akatipa nyika ino, nyika inoyerera mukaka nouchi.
10  Zvino ndauya nezvibereko zvokutanga pazvibereko zvenyika yandakapiwa naJehovha.’ “Unofanira kuzviisawo pamberi paJehovha Mwari wako wokotamira Jehovha Mwari wako.
11  Unofanira kufarira zvakanaka zvose zvawakapiwa naJehovha Mwari wako iwe neimba yako, iwe nomuRevhi nomutorwa ari pakati pako.
12  “Paunopedza kupa chegumi pane zvegumi zvose zvezvibereko zvako mugore rechitatu, gore rechegumi, upewo muRevhi, mutorwa, nherera nechirikadzi, uye ngavachidyire mukati memagedhi ako vagute.
13  Unofanira kutaura uri pamberi paJehovha Mwari wako, kuti, ‘Ndabvisa zvinhu zvitsvene mumba uye ndazvipawo muRevhi nomutorwa, nherera nechirikadzi, maererano nomurayiro wenyu wose wamakandirayira. Handina kudarika mirayiro yenyu, uyewo handina kuikanganwa.
14  Handina kuzvidya panguva yandaichema, uyewo handina zvandakabvisa pandakanga ndisina kuchena, uyewo handina kupa munhu akafa zvimwe zvacho. Ndakateerera inzwi raJehovha Mwari wangu. Ndakaita maererano nezvose zvamakandirayira.
15  Tarirai pasi muri kunzvimbo yenyu tsvene yamunogara, iko kumatenga, mukomborere vanhu venyu vaIsraeri nenyika yamakatipa, sokupikira kwamakaita madzitateguru edu, nyika inoyerera mukaka nouchi.’
16  “Nhasi Jehovha Mwari wako ari kukurayira kuti uite mirau iyi nezvakatongwa; uzvichengete uye uzviite nomwoyo wako wose nomweya wako wose.
17  Nhasi waita kuti Jehovha ati achava Mwari wako paunenge uchifamba munzira dzake uye uchichengeta mirau yake nemirayiro yake nezvaakatonga uye uchiteerera inzwi rake.
18  Kana ari Jehovha, nhasi aita kuti imi mutaure kuti muchava vanhu vake, pfuma yake chaiyo, sezvaakakupikirai, uye kuti muchachengeta mirayiro yake yose,
19  uye kuti achakuisai pamusorosoro pemamwe marudzi ose aakaita, zvichizoita kuti pave nokurumbidzwa nomukurumbira norunako, pamunova rudzi rutsvene kuna Jehovha Mwari wenyu, sezvaakapikira.”
11  “Unofanira kuda Jehovha Mwari wako, uchengete zvaunosungirwa kuti umuitire nemirau yake nezvaakatonga nemirayiro yake nguva dzose.
2  Imi munonyatsoziva nhasi (nokuti handitauri nevanakomana venyu vasingazivi uye vasina kuona kuranga kwaJehovha Mwari wenyu, ukuru hwake, ruoko rwake rune simba uye ruoko rwake rwakatambanudzwa,
3  kana zviratidzo zvake nemabasa ake zvaakaita pakati peIjipiti kuna Farao mambo weIjipiti nokunyika yake yose;
4  kana zvaakaitira mauto ehondo eIjipiti, mabhiza ake nengoro dzake dzehondo pamberi pezviso zvaakaita kuti mvura yomuGungwa Dzvuku ifashukire pavaivatevera, Jehovha akavaparadza kusvikira nhasi;
5  kana zvaakakuitirai murenje kusvikira pamakasvika munzvimbo ino;
6  kana zvaakaitira Dhatani naAbhiramu vanakomana vaEriyabhi mwanakomana waRubheni, nyika payakashama muromo wayo ikavamedza nemhuri dzavo nematende avo nezvinhu zvose zvaivapo zvaivatevera pakati pevaIsraeri vose);
7  nokuti maziso enyu ndiwo akaona mabasa ose makuru aJehovha aakaita.
8  “Imi munofanira kuchengeta mirayiro yose yandiri kukurayirai nhasi, kuti muve nesimba uye mupinde, mutore nyika yamuri kuyambukira kwairi kuti munoitora ive yenyu,
9  uye kuti muve nemazuva mazhinji panyika iyo Jehovha akapikira madzitateguru enyu kuti achaapa iwo nevana vawo, nyika inoyerera mukaka nouchi.
10  “Nokuti nyika yauri kuenda kunotora kuti ive yako haina kuita senyika yeIjipiti yawakabuda mairi, kwawaidyara mbeu dzako uye wodiridza netsoka dzako, somunda wemiriwo.
11  Asi nyika yamuri kuyambukira kwairi kuti muitore ive yenyu inyika yemakomo nemapani. Inonwa mvura yokumatenga;
12  inyika iri kutarisirwa naJehovha Mwari wako. Maziso aJehovha Mwari wako ari pairi nguva dzose, kubvira pakutanga kwegore kusvikira pakupera kwegore.
13  “Zvino, chokwadi kana mukateerera mirayiro yangu yandiri kukurayirai nhasi kuti mude Jehovha Mwari wenyu uye mumushumire nemwoyo yenyu yose nemweya yenyu yose,
14  iniwo ndichapa nyika yenyu mvura panguva yayo yakatarwa, mvura yokutanga nemvura yokupedzisira, uye chokwadi muchaunganidza zviyo zvenyu newaini yenyu inotapira nemafuta enyu.
15  Ndichameresa zvinomera mumafuro ako nokuda kwezvipfuwo zvako, uye uchadya woguta.
16  Chenjererai kuti mwoyo yenyu irege kunyengerwa, mukatsauka, mukanamata vamwe vanamwari mukavakotamira,
17  Jehovha akakutsamwirai kwazvo, akavhara matenga zvokuti hapana mvura inovapo uye nyika yorega kubereka zvibereko zvayo uye imi mokurumidza kuparara panyika yakanaka yamuri kupiwa naJehovha.
18  “Munofanira kuisa mashoko angu aya mumwoyo menyu nomumweya yenyu, muasungire sechiratidzo pamaoko enyu, uye anofanira kuva sorundanyara pakati pemaziso enyu.
19  Munofanira kuadzidzisawo vanakomana venyu, kuti uataure paunogara mumba mako uye paunofamba mumugwagwa uye paunorara uye paunomuka.
20  Unofanira kuanyora pamagwatidziro eimba yako nepamagedhi ako,
21  kuti mazuva enyu nemazuva evanakomana venyu ave mazhinji panyika iyo Jehovha akapikira madzitateguru enyu kuti achavapa, semazuva ematenga pamusoro penyika.
22  “Nokuti kana mukanyatsochengeta murayiro uyu wose wandiri kukurayirai kuti muuite, kuti mude Jehovha Mwari wenyu, kuti mufambe munzira dzake dzose uye kuti munamatire kwaari,
23  Jehovha achakudzingiraiwo marudzi ose aya, uye muchadzinga marudzi makuru uye mazhinji kukupfuurai.
24  Nzvimbo dzose dzichatsikwa netsoka dzenyu dzichava dzenyu. Muganhu wenyu uchava kubvira kurenje kusvikira kuRebhanoni, kubvira kuRwizi, irwo rwizi rwaYufratesi, kusvikira kugungwa rokumavirira.
25  Hapana munhu angamirisana nemi. Jehovha Mwari wenyu achaita kuti vanhu vepanyika pose pamuchatsika vakuvhundukei nokukutyai, sezvaakakupikirai.
26  “Onai, ndiri kuisa pamberi penyu nhasi chikomborero nokutukwa:
27  chikomborero, ndokunge mateerera mirayiro yaJehovha Mwari wenyu yandiri kukurayirai nhasi;
28  kutukwa, kana mukasateerera mirayiro yaJehovha Mwari wenyu uye mukatsauka panzira yandiri kukurayirai nhasi, kuti mutevere vamwe vanamwari vamusina kuziva.
29  “Zvino Jehovha Mwari wako paanokupinza munyika yauri kuenda kunotora kuti ive yako, unofanirawo kutaura chikomborero uri paGomo reGerizimu uye kutuka uri paGomo reEbhari.
30  Haasi kudivi raJodhani nechokumavirazuva here, munyika yevaKenani vanogara muArabha, pamberi peGirigari, pedyo nemiti mikuru yeMore?
31  Nokuti muchayambuka Jodhani kuti mupinde mutore nyika yamuri kupiwa naJehovha Mwari wenyu, muitore kuti ive yenyu, mogara mairi.
32  Muchenjerere kuita mirau yose nezvakatongwa zvandiri kuisa pamberi penyu nhasi.
8  “Munofanira kuchenjerera kuchengeta mirayiro yose yandiri kukurayirai nhasi, kuti murambe muchirarama uye muwande mupinde motora nyika yakapikirwa madzitateguru enyu naJehovha kuti ive yenyu.
2  Unofanira kuyeuka nzira yose yawakafambiswa nayo naJehovha Mwari wako kwemakore aya makumi mana murenje, kuti akuninipise, kuti akuedze, kuti azive zvaiva mumwoyo mako, kana waizochengeta mirayiro yake kana kuti kwete.
3  Naizvozvo akakuninipisa, akakurega uchinzwa nzara, akakudyisa mana, yawakanga usina kuziva iwe kana madzibaba ako; kuti aite kuti uzive kuti munhu haararami nechingwa chete, asi kuti munhu anorarama nemashoko ose omumuromo maJehovha.
4  Jasi rako harina kusakarira pauri, uyewo tsoka dzako hadzina kuzvimba kwemakore aya makumi mana.
5  Unonyatsoziva nomwoyo wako kuti sokururamisa kunoita munhu mwanakomana wake, Jehovha Mwari wako aikururamisa.
6  “Unofanira kuchengeta mirayiro yaJehovha Mwari wako nokufamba munzira dzake uye nokumutya.
7  Nokuti Jehovha Mwari wako ari kukupinza munyika yakanaka, nyika ine mipata ine hova dzemvura, zvitubu nemadziva akadzika anobuda mubani nomunzvimbo ine makomo,
8  nyika yegorosi nebhari nemizambiringa nemaonde nemapomegraneti, nyika yemiorivhi yemafuta nouchi,
9  nyika yausingazodyi chingwa chishoma, yausingazoshayiwi chinhu, nyika yematombo esimbi uye ine makomo auchachera mhangura.
10  “Paunenge wadya uye waguta, urumbidzewo Jehovha Mwari wako nokuda kwenyika yakanaka yaakakupa.
11  Chenjerera kuti usakanganwa Jehovha Mwari wako kuti urege kuchengeta mirayiro yake nezvaakatonga nemirau yake yandiri kukurayira nhasi;
12  kuti urege kudya woguta, wovaka dzimba dzakanaka, wogara madziri,
13  mombe dzako nemakwai ako zvowedzera, sirivha nendarama zvowedzera nokuda kwako, uye zvinhu zvako zvose zvowedzera;
14  mwoyo wako wozozvikudza, wokanganwa Jehovha Mwari wako, akakubudisa munyika yeIjipiti, muimba yevaranda;
15  akakufambisa nomurenje guru uye rinotyisa, maiva nenyoka dzine uturu, nezvinyavada nevhu rakaoma risina mvura; akakubudisira mvura mudombo rakaoma kwazvo;
16  akakudyisa mana murenje, yakanga isina kuzivikanwa nemadzibaba ako, kuti akuninipise uye kuti akuedze kuti uite zvakanaka mazuva ako anozouya;
17  uye wozoti mumwoyo mako, ‘Kusimba kwangu nesimba guru roruoko rwangu ndizvo zvakandiunzira pfuma iyi.’
18  Unofanira kuyeuka Jehovha Mwari wako, nokuti ndiye anokupa simba rokuti uwane pfuma; kuti aite sungano yake yaakapikira madzitateguru ako, sezvazvakaita nhasi.
19  “Zvino kana mukangokanganwa Jehovha Mwari wenyu, mukatevera vamwe vanamwari movashumira uye movakotamira, ndinokupupurirai nhasi kuti muchaparara zvachose.
20  Muchaparara semarudzi ari kuparadzwa naJehovha pamberi penyu, nokuti munenge maramba kuteerera inzwi raJehovha Mwari wenyu.
30  “Zvino kana mashoko ose aya akaitika kwauri, chikomborero nokutukwa, zvandaisa pamberi pako, ukazviyeuka nomwoyo wako uri pakati pemarudzi ose aunenge waparadzirwa kwaari naJehovha Mwari wako,
2  ukadzokera kuna Jehovha Mwari wako uye ukateerera inzwi rake maererano nezvose zvandiri kukurayira nhasi, iwe nevanakomana vako, nomwoyo wako wose nomweya wako wose,
3  Jehovha Mwari wako achadzosawo vanhu vako vanenge vatapwa, okunzwira ngoni, okuunganidzazve kubva mumarudzi ose aunenge waparadzirwa kwaari naJehovha Mwari wako.
4  Kana vanhu vako vakaparadzirwa vakava kunogumira matenga, Jehovha Mwari wako achakuunganidza uchibva ikoko uye achakutora kubva ikoko.
5  Jehovha Mwari wako achakuunza munyika yakatorwa nemadzibaba ako kuti ive yawo, uye uchaitora kuti ive yako; achakuitira zvakanaka oita kuti uwande kupfuura madzibaba ako.
6  Jehovha Mwari wako achadzingisa mwoyo wako nemwoyo yevana vako, kuti ude Jehovha Mwari wako nomwoyo wako wose nomweya wako wose uchizviita nokuda kwoupenyu hwako.
7  Jehovha Mwari wako achaisa kutuka uku kwose pavavengi vako nevaya vanokuvenga, vanenge vakutambudza.
8  “Asi iwe uchatendeuka, woteerera inzwi raJehovha, woita mirayiro yake yose yandiri kukurayira nhasi.
9  Jehovha Mwari wako achaita kuti uve nezvakawandisa pamabasa ose oruoko rwako, pazvibereko zvedumbu rako nezvibereko zvezvipfuwo zvako nezvibereko zvevhu rako, zvichiguma nokubudirira; nokuti Jehovha achafarirazve kuti uite zvakanaka, sokufarira kwaakaita madzitateguru ako;
10  nokuti uchateerera inzwi raJehovha Mwari wako kuti uchengete mirayiro yake nemirau yake yakanyorwa mubhuku rino romutemo, nokuti uchadzoka kuna Jehovha Mwari wako nomwoyo wako wose nomweya wako wose.
11  “Nokuti murayiro uyu wandiri kukurayira nhasi hauna kunyanya kukuomera, uyewo hausi kure.
12  Hausi kumatenga, kuti muti, ‘Ndiani achatikwirira kumatenga, kunotitorera iwo, kuti aite kuti tiunzwe kuti tiuite?’
13  Uyewo hausi mhiri kwegungwa, kuti muti, ‘Ndiani achatiyambukira mhiri kwegungwa, kunotitorera iwo, kuti aite kuti tiunzwe kuti tiuite?’
14  Nokuti shoko racho riri pedyo kwazvo newe, mumuromo mako nomumwoyo mako, kuti uriite.
15  “Ona, nhasi ndinoisa pamberi pako upenyu nezvakanaka, uye rufu nezvakaipa.
16  Kana ukateerera mirayiro yaJehovha Mwari wako, yandiri kukurayira nhasi, kuti ude Jehovha Mwari wako, kuti ufambe munzira dzake nokuchengeta mirayiro yake nemirau yake nezvaakatonga, ucharamba uri mupenyu uye uchawanda, uye Jehovha Mwari wako achakukomborera munyika yauri kuenda kunotora kuti ive yako.
17  “Asi kana mwoyo wako ukatsauka, ukasateerera, ukanyengedzwa, wokotamira vamwe vanamwari nokuvashumira,
18  ndinokuudzai nhasi kuti chokwadi muchaparara. Hamuzovi nemazuva mazhinji panyika yamuchayambukira Jodhani kuti muitore ive yenyu.
19  Ndinoshevedza matenga nenyika kuti zvikupupurirei nhasi, kuti ndaisa upenyu norufu pamberi penyu, uye chikomborero nokutukwa; naizvozvo sarudzai upenyu kuti murambe muri vapenyu, imi nevana venyu,
20  nokuda Jehovha Mwari wenyu, nokuteerera inzwi rake uye nokunamatira kwaari; nokuti iye ndiye upenyu hwenyu nokuwanzwa kwemazuva enyu, kuti mugare panyika yakapikirwa naJehovha kuti achapa madzitateguru enyu Abrahamu, Isaka naJakobho.”
16  “Chengeta mwedzi waAbhibhi, uye unofanira kuitira Jehovha Mwari wako paseka, nokuti Jehovha Mwari wako akakubudisa muIjipiti usiku mumwedzi waAbhibhi.
2  Unofanira kubayira chibayiro chepaseka kuna Jehovha Mwari wako, chemakwai nechemombe, panzvimbo ichasarudzwa naJehovha kuti zita rake rigare ipapo.
3  Usachidya pamwe chete nechinhu chakaviriswa kwemazuva manomwe. Unofanira kuchidya pamwe chete nemakeke asina kuiswa mbiriso, icho chingwa chokutambudzika, nokuti wakabuda munyika yeIjipiti uchichimbidza, kuti uyeuke zuva rawakabuda munyika yeIjipiti mazuva ose oupenyu hwako.
4  Haufaniri kuonekwa uine mukanyiwa une mbiriso munharaunda yako yose kwemazuva manomwe, uyewo nyama yose yauchabayira manheru pazuva rokutanga haifaniri kurara usiku hwose kusvikira mangwanani.
5  Hauzobvumirwi kubayira chibayiro chepaseka mune rimwe remaguta ako auchapiwa naJehovha Mwari wako.
6  Asi unofanira kubayira paseka manheru panongovira zuva uri munzvimbo ichasarudzwa naJehovha Mwari wako kuti zita rake rigare ipapo, panguva yakatarwa yawakabuda muIjipiti.
7  Unofanira kubika uye kudyira munzvimbo ichasarudzwa naJehovha Mwari wako, uye mangwanani utendeuke, udzokere kumatende ako.
8  Unofanira kudya makeke asina kuviriswa kwemazuva matanhatu; uye pazuva rechinomwe pachava nokuungana kukuru kunoitirwa Jehovha Mwari wako. Haufaniri kuita basa.
9  “Unofanira kuverenga vhiki nomwe. Utange kuverenga vhiki nomwe kubvira panotanga kupinzwa jeko muzviyo zvisati zvakohwewa.
10  Ubve wachengeta mutambo wemavhiki unoitirwa Jehovha Mwari wako, maererano nechinopiwa chokuzvidira choruoko rwako chauchapa, sokukomborerwa kwaungaitwa naJehovha Mwari wako.
11  Ufare pamberi paJehovha Mwari wako, iwe nomwanakomana wako nomwanasikana wako nomurandarume wako nomurandasikana wako nomuRevhi ari mukati memagedhi ako nomutorwa nenherera nechirikadzi, vari pakati pako, panzvimbo ichasarudzwa naJehovha Mwari wako kuti zita rake rigare ipapo.
12  Unofanira kuyeuka kuti iwe wakava muranda muIjipiti, unofanira kuchengeta uye kuita mirau iyi.
13  “Unofanira kuchengeta mutambo wematumba kwemazuva manomwe paunounganidza zvinobva paburiro rako uye muchisviniro chako chemafuta nechewaini.
14  Unofanira kufara panguva yomutambo wako, iwe nomwanakomana wako nomwanasikana wako nomurandarume wako nomurandasikana wako nomuRevhi nomutorwa nenherera nechirikadzi, vari mukati memagedhi ako.
15  Uchaitira Jehovha Mwari wako mutambo kwemazuva manomwe munzvimbo ichasarudzwa naJehovha, nokuti Jehovha Mwari wako achakukomborera pazvibereko zvako zvose uye pamabasa ose emaoko ako, uye unofanira kufara kwazvo.
16  “Vanhurume vako vose vanofanira kuenda pamberi paJehovha Mwari wako katatu pagore panzvimbo yaachasarudza: pamutambo wemakeke asina kuviriswa nepamutambo wemavhiki nepamutambo wematumba, uye hapana anofanira kuenda pamberi paJehovha asina chinhu.
17  Chipo choruoko rwomumwe nomumwe chinofanira kuenderana nechikomborero chaJehovha Mwari wako chaakakupa.
18  “Unofanira kugadza vatongi nevatungamiriri mukati memagedhi ako ose auri kupiwa naJehovha Mwari wako maererano nemadzinza ako, uye vanofanira kutonga vanhu nokutonga kwakarurama.
19  Usatsaudzira pakutonga. Usasarura kana kugamuchira pfumbamuromo, nokuti pfumbamuromo inopofumadza maziso evakachenjera uye inokanganisa mashoko evakarurama.
20  Kururamisira—utevere kururamisira, kuti urambe uri mupenyu uye uite kuti nyika yauchapiwa naJehovha Mwari wako ive yako.
21  “Usadyara chero muti worudzi rupi zvarwo kuti uve danda dzvene pedyo neatari yaJehovha Mwari wako yauchazvigadzirira.
22  “Uyewo usamisa shongwe tsvene, chinhu chinovengwa zvechokwadi naJehovha Mwari wako.
18  “Vapristi, ivo vaRevhi, dzinza rose raRevhi, havafaniri kuva nomugove kana nhaka pamwe chete naIsraeri. Vanofanira kudya zvinopiwa zvinopisirwa Jehovha nomoto, iyo nhaka yake.
2  Naizvozvo haafaniri kuva nenhaka pakati pehama dzake. Jehovha ndiye nhaka yake, sezvaakataura kwaari.
3  “Zvino izvi ndizvo zvinofanira kuramba zvichiitirwa vapristi nevanhu, vaya vanobayira chibayiro, ingava mombe kana kuti gwai: Munhu anofanira kupa mupristi bandauko neshaya nesusu.
4  Unofanira kumupa zviyo zvako zvokutanga, waini yako itsva nemafuta ako nemvere dzinotanga kuveurwa pamakwai ako.
5  Nokuti ndiye akasarudzwa naJehovha Mwari wako pamadzinza ako ose kuti amire, ashumire achishandisa zita raJehovha, iye nevanakomana vake, nguva dzose.
6  “Zvino kana muRevhi akabuda mune rimwe remaguta ako aIsraeri wose, maakanga agara kwenguva yakati, akazouya kunzvimbo ichasarudzwa naJehovha nokuti mweya wake unenge uine zvaunopanga,
7  anofanirawo kushumira nezita raJehovha Mwari wake sezvinongoitawo hama dzake dzose, ivo vaRevhi, vamire ipapo pamberi paJehovha.
8  Anofanira kudya mugove wakaenzana, tisingabatanidzi zvaanowana pazvinhu zvemadzitateguru ake zvaanotengesa.
9  “Paunenge wapinda munyika yauchapiwa naJehovha Mwari wako, usadzidza kuita maererano nezvinhu zvinosemesa zvemarudzi iwayo.
10  Pakati pako hapafaniri kuwanikwa munhu anopinza mwanakomana wake kana mwanasikana wake mumoto, munhu anoshopera, anoita zvemashiripiti kana munhu anotenda mashura kana muroyi,
11  kana munhu anotsinga vamwe nezvitsinga, kana anobvunza svikiro, kana vafemberi, kana anobvunza vakafa.
12  Nokuti vose vanoita zvinhu izvi vanosemesa Jehovha, uye Jehovha Mwari wako achavadzinga pamberi pako nokuda kwezvinhu izvi zvinosemesa.
13  Unofanira kuva asina mhosva kuna Jehovha Mwari wako.
14  “Nokuti marudzi aya auchadzinga aiteerera vaya vanoita zvemashiripiti nevaya vanoshopera; asi iwe, Jehovha Mwari wako haana kukupa chero chinhu chipi zvacho chakaita seichi.
15  Jehovha Mwari wako achakumutsira muprofita anobva pakati pako, pakati pehama dzako, akaita seni—imi munofanira kumuteerera—
16  maererano nezvose zvawakakumbira Jehovha Mwari wako kuHorebhi pazuva reungano, uchiti, ‘Musaita kuti ndinzwe zvakare inzwi raJehovha Mwari wangu, uye musaita kuti ndionezve moto uyu mukuru, kuti ndirege kufa.’
17  Jehovha akabva ati kwandiri, ‘Vaita zvakanaka nokutaura kwavaita.
18  Ndichavamutsira muprofita anobva pakati pehama dzavo, akaita sewe; ndichaisa mashoko angu mumuromo make, uye achataura navo zvose zvandichamurayira.
19  Munhu asingazoteereri mashoko angu aachataura nezita rangu, ndichaita kuti iye azvidavirire.
20  “‘Zvisinei, muprofita anozvikudza achitaura shoko randisina kumurayira kuti ataure achishandisa zita rangu kana anotaura nezita revamwe vanamwari, muprofita iyeye anofanira kufa.
21  Kana ukati mumwoyo mako: “Tichaziva sei shoko risina kutaurwa naJehovha?”
22  kana muprofita wacho akataura achishandisa zita raJehovha, shoko racho rikasaitika kana kuva rechokwadi, iroro ndiro shoko risina kutaurwa naJehovha. Muprofita wacho akaritaura nokuzvikudza. Haufaniri kumutya.’
17  “Usabayira Jehovha Mwari wako nzombe kana gwai rakaremara, chero chinhu chipi zvacho chakaipa; nokuti icho chinhu chinosemesa Jehovha Mwari wako.
2  “Kana pakati pako pakawanikwa murume kana mukadzi anoita zvakaipa pamberi paJehovha Mwari wako mune rimwe remaguta auri kupiwa naJehovha Mwari wako, zvokuti anodarika sungano yake,
3  oenda, ononamata vamwe vanamwari, ovakotamira, ivo kana zuva kana mwedzi kana uto rose rokumatenga, chinhu chandisina kurayira,
4  iwe ukazviudzwa uye ukazvinzwa ukanyatsozvitsvaka, uye tarira! chinhu chacho chikasimbiswa kuti ichokwadi, chinhu ichi chinosemesa chakaitwa pakati paIsraeri!
5  unofanira kubudisa murume iyeye kana kuti mukadzi iyeye akaita chinhu ichi chakaipa mukati memagedhi ako, chokwadi, iye murume wacho kana kuti mukadzi wacho, uteme munhu akadaro nematombo, uye munhu akadaro anofanira kufa.
6  Munhu wacho anofanira kufa anofanira kuurayiwa kana papupurirwa nezvapupu zviviri kana zvitatu. Haazourayiwi kana papupurirwa nechapupu chimwe chete.
7  Maoko ezvapupu zvacho ndiwo anofanira kutanga kumuuraya, maoko evamwe vanhu vose ozotevera; unofanira kubvisa zvakaipa pakati pako.
8  “Kana nyaya yokutonga ikanyanya kukuomera, iri yokuteurwa kweropa, yakamhan’arwa kudare, kana kuti pakaitwa chisimba, nyaya dzokuitirana nharo, mukati memagedhi ako, unofanirawo kusimuka woenda kunzvimbo ichasarudzwa naJehovha Mwari wako,
9  uende kuvapristi, ivo vaRevhi, nokumutongi anenge achitonga mazuva iwayo, ubvunze, uye ivo vachakupa shoko romutongo wacho.
10  Unofanira kubva waita maererano neshoko ravachakutaurira vari panzvimbo iyoyo ichasarudzwa naJehovha; uchenjerere kuita maererano nezvose zvavanokurayira.
11  Unofanira kuita maererano nomutemo wavachakuudza, uye maererano nomutongo wavachataura kwauri. Usatsaukira kurudyi kana kuruboswe, pashoko ravachakurayira.
12  Munhu achazvikudza nokusateerera mupristi ari kumira ikoko kuti ashumire Jehovha Mwari wako kana kuti mutongi, munhu iyeye anofanira kufa; unofanira kubvisa zvakaipa pakati paIsraeri.
13  Vanhu vose vachazvinzwa, votya, uye havazozvikudzizve.
14  “Kana wazosvika munyika yauchapiwa naJehovha Mwari wako, waitora kuti ive yako, wagara mairi, wati, ‘Regai ndigadze mambo kuti anditonge semamwe marudzi ose akandipoteredza’;
15  chokwadi unofanira kugadza mambo achasarudzwa naJehovha Mwari wako. Ugadze mambo anobva pakati pehama dzako kuti akutonge. Hauzobvumirwi kugadza mambo wokune imwe nyika asiri hama yako.
16  Asi iye haafaniri kuzviwanzira mabhiza, kana kuita kuti vanhu vadzokere kuIjipiti kuti vawanze mabhiza; nepo iye Jehovha akati kwauri, ‘Usazombodzokerazve nenzira iyi.’
17  Haafaniri kuzviwanzirawo madzimai, kuti mwoyo wake urege kutsauka; uyewo haafaniri kuzviwedzerera sirivha nendarama yakawanda kwazvo.
18  Paanogara pachigaro choumambo hwake, anofanira kuzvinyorera kopi yomutemo uyu mubhuku, achitora pane uya unotarisirwa nevapristi, ivo vaRevhi.
19  “Anofanira kuramba ainawo, uye anofanira kuuverenga mazuva ose oupenyu hwake, kuti adzidze kutya Jehovha Mwari wake kuti achengete mashoko ose omutemo uyu nemirau iyi nokuzviita;
20  kuti mwoyo wake urege kuzvikwidziridza kupfuura hama dzake uye kuti arege kutsaukira kurudyi kana kuruboshwe achibva pamurayiro wacho, kuti ave nemazuva mazhinji paumambo hwake, iye nevanakomana vake vari pakati paIsraeri.
9  “Haiwa iwe Israeri, chinzwa, nhasi uri kuyambuka Jodhani kuti upinde imomo, udzinge marudzi makuru neane simba kukupfuura, maguta makuru uye akavakirirwa kusvika kumatenga,
2  vanhu vahombe uye varefu, vanakomana vevaAnaki, vawakaziva nezvavo uye vawakanzwa nezvavo zvichinzi, ‘Ndiani angamirisana nevanakomana vevaAnaki?’
3  Nhasi unonyatsoziva kuti Jehovha Mwari wako ari kuyambuka ari pamberi pako. Iye moto unoparadza. Achavatsakatisa, uye achavakunda pamberi pako; unofanira kuvadzinga wokurumidza kuvaparadza, sezvakataurwa naJehovha kwauri.
4  “Jehovha Mwari wako paanovadzinga pamberi pako, usati mumwoyo mako, ‘Jehovha akandiunza kuti nditore nyika iyi kuti ive yangu nokuti ndakarurama,’ nepo Jehovha achadzinga marudzi aya pamberi pako nokuda kwokuipa kwawo.
5  Hausi kupinda kunotora nyika yawo kuti ive yako nokuda kwokururama kwako kana kuti nokuda kwokururama kwomwoyo wako; asi Jehovha Mwari wako ari kudzinga marudzi aya pamberi pako nokuda kwokuipa kwawo, kuti aite shoko iro Jehovha akapikira madzitateguru ako, Abrahamu, Isaka naJakobho.
6  Unofanira kuziva kuti Jehovha Mwari wako haasi kukupa nyika ino yakanaka kuti ive yako nokuda kwokururama kwako; nokuti uri rudzi rune mutsipa wakaoma.
7  “Yeuka: Usakanganwa kutsamwisa kwawakaita Jehovha Mwari wako murenje. Kubvira pazuva ramakabuda munyika yeIjipiti kusvikira masvika kunzvimbo ino, makapandukira Jehovha.
8  Kunyange kuHorebhi makatsamwisa Jehovha zvokuti Jehovha akakutsamwirai kwazvo akada kukutsakatisai.
9  Pandakakwira mugomo kunogamuchira mahwendefa ematombo, mahwendefa esungano iyo Jehovha akanga aita nemi, ndikaramba ndichigara mugomo kwemazuva makumi mana nousiku makumi mana, (handina kudya zvokudya kana kunwa mvura,)
10  Jehovha akabva andipa mahwendefa maviri ematombo akanga akanyorwa nomunwe waMwari; uye paari paiva nemashoko ose ayo Jehovha akanga ataura nemi mugomo ari pakati pomoto pazuva reungano.
11  Mazuva makumi mana nousiku makumi mana zvapera, Jehovha akandipa mahwendefa maviri ematombo, mahwendefa esungano;
12  Jehovha akati kwandiri, ‘Simuka, kurumidza kuburuka muno, nokuti vanhu vako vawakabudisa muIjipiti vaita zvakaipa. Vakurumidza kutsauka panzira yandakavarayira. Vazvigadzirira mufananidzo wakaumbwa nesimbi yakanyungudutswa.’
13  Jehovha akati kwandiri, ‘Ndaona vanhu ava, uye tarira! ivo vanhu vane mitsipa yakaoma.
14  Ndirege ndivatsakatise ndidzime zita ravo pasi pematenga, uye rega ndikuite rudzi rune simba uye rune vanhu vazhinji kuvapfuura.’
15  “Pashure paizvozvo ndakatendeuka ndikaburuka mugomo, gomo paraibvira moto; uye mahwendefa maviri esungano aiva mumaoko angu ose.
16  Ndakabva ndatarira ndikaona kuti makanga matadzira Jehovha Mwari wenyu! Makanga mazvigadzirira mhuru yakaumbwa nesimbi yakanyungudutswa. Makanga makurumidza kutsauka panzira yamakanga marayirwa naJehovha.
17  Ndakabva ndabata mahwendefa maviri acho, ndikaakanda nesimba pasi nemaoko angu ose, ndikaaputsa muchizviona.
18  Ndakazvambarara pamberi paJehovha, sezvandakaita pakutanga, kwemazuva makumi mana nousiku makumi mana. Handina kudya zvokudya kana kunwa mvura, nokuda kwechivi chenyu chose chamakanga maita pamakaita zvakaipa pamberi paJehovha kuti mumugumbure.
19  Nokuti ndakatya kutsamwa kukuru uko Jehovha akanga akutsamwirai nako akada kukutsakatisai. Zvisinei, Jehovha akanditeererawo panguva iyoyo.
20  “Jehovha akatsamwirawo Aroni kwazvo akada kumutsakatisa; asi panguva iyoyo chaiyo ndakatetererawo nokuda kwaAroni.
21  Ndakatora chivi chenyu chamakanga maita, iyo mhuru yacho, ndikaipisa mumoto ndokuipwanya, ndikaikuya-kuya kusvikira yatsetseka seguruva; ndichibva ndazokanda guruva rayo mumupata waiva norukova waiburuka uchibva mugomo.
22  “Uyezve, kuTabhera nokuMasa nokuKibroti-hataavha makava vanhu vanotsamwisa Jehovha.
23  Jehovha paakakubudisai muKadheshi-bhaneya, achiti, ‘Endai munotora nyika yandichakupai kuti ive yenyu!’ makabva mapandukira murayiro waJehovha Mwari wenyu, hamuna kutenda maari uye hamuna kuteerera inzwi rake.
24  Makaratidza kuti muri vanhu vanopandukira Jehovha kubvira pazuva randakakuzivai.
25  “Naizvozvo ndakaramba ndakagwadama pamberi paJehovha kwemazuva makumi mana nousiku makumi mana, nokuti ndakagwadama saizvozvo nokuti Jehovha aitaura nezvokukutsakatisai.
26  Ndakatanga kuteterera Jehovha ndikati, ‘Haiwa Changamire Ishe Jehovha, musaparadza vanhu venyu, pfuma yenyu chaiyo, vamakadzikinura noukuru hwenyu, vamakabudisa muIjipiti noruoko rune simba.
27  Yeukai vashumiri venyu Abrahamu, Isaka naJakobho. Regai kutendeutsa chiso chenyu kuti muone kuoma kwevanhu ava nokuipa kwavo nechivi chavo,
28  kuti nyika yamakatibudisa mairi irege kuti: “Jehovha akavabudisa kuti avaurayire murenje nokuti akanga asingakwanisi kuvapinza munyika yaakanga avapikira, uye nokuti aivavenga.”
29  Ivo vachiri vanhu venyu nepfuma yenyu chaiyo yamakabudisa nesimba renyu guru uye noruoko rwenyu rwakatambanudzwa.’
28  “Zvino kana ukanyatsoteerera inzwi raJehovha Mwari wako nokuchenjerera kuita mirayiro yake yose yandiri kukurayira nhasi, Jehovha Mwari wako achakuisawo pamusoro pemamwe marudzi ose epanyika.
2  Zvikomborero zvose izvi zvichauya pauri zvokubata, nokuti unoramba uchiteerera inzwi raJehovha Mwari wako:
3  “Uchakomborerwa uri muguta, uye uchakomborerwa uri mumunda.
4  “Zvibereko zvedumbu rako nezvibereko zvevhu rako nezvibereko zvezvipfuwo zvako, mhuru dzemombe dzako nevana vemakwai ako zvichakomborerwa.
5  “Tswanda yako nomokukanyira zvichakomborerwa.
6  “Uchakomborerwa paunopinda, uye uchakomborerwa paunobuda.
7  “Jehovha achaita kuti vavengi vako vanokumukira vakundwe pamberi pako. Vachauya kuzokurwisa nenzira imwe chete, asi vachakutiza nenzira nomwe.
8  Jehovha acharayira kuti migove yako yezvakachengetwa nezvose zvaunoita zvikomborerwe, uye achakukomborera munyika yauchapiwa naJehovha Mwari wako.
9  Jehovha achaita kuti uve rudzi rwake rutsvene, sezvaakakupikira, nokuti unoramba uchichengeta mirayiro yaJehovha Mwari wako, uye wakafamba munzira dzake.
10  Marudzi ose epanyika achafanira kuona kuti zita raJehovha rashevedzwa pauri, uye chokwadi achakutya.
11  “Jehovha achaita kuti ubudirire kwazvo pazvibereko zvedumbu rako nezvibereko zvezvipfuwo zvako nezvibereko zvevhu rako, panyika yakapikirwa madzitateguru ako naJehovha kuti achakupa.
12  Jehovha achakuzarurira matura ake akanaka, iwo matenga, kuti akupe mvura panyika yako mumwaka wayo uye kuti akomborere mabasa ose oruoko rwako; uye uchakweretesa marudzi mazhinji, asi iwe hauzokwereti.
13  Jehovha achakuisa kumusoro, kwete kumuswe; uye uchangofanira kuva pamusoro, haungavi pasi, nokuti unoramba uchiteerera mirayiro yaJehovha Mwari wako, yandiri kukurayira nhasi kuti uichengete nokuiita.
14  Musatsauka pamashoko ose andiri kukurayirai nhasi, muchienda kurudyi kana kuruboshwe, kuti mutevere vamwe vanamwari kuti muvashumire.
15  “Zvino kana ukasateerera inzwi raJehovha Mwari wako nokuchenjerera kuita mirayiro yake yose nemirau yake yandiri kukurayira nhasi, kutukwa kwose uku kuchauyawo pauri kwokubata:
16  “Uchatukwa uri muguta, uye uchatukwa uri mumunda.
17  “Tswanda yako nomokukanyira zvichatukwa.
18  “Zvibereko zvedumbu rako nezvibereko zvevhu rako, mhuru dzemombe dzako nevana vemakwai ako zvichatukwa.
19  “Uchatukwa paunopinda, uye uchatukwa paunobuda.
20  “Jehovha achatumira pauri kutukwa, kuvhiringidzika nokurangwa pazvinhu zvako zvose zvauchaedza kuita, kusvikira watsakatiswa uye wakurumidza kuparara, nokuda kwokuipa kwemabasa ako zvauchange wandisiya.
21  Jehovha achaita kuti denda rikunamatire kusvikira akuparadza panyika yauri kuenda kunotora kuti ive yako.
22  Jehovha achakurova netiibhii nokupisa muviri kwazvo nokuzvimba nokupisa muviri kunokonzerwa nefivha nebakatwa nokutsva kwezvirimwa nokuvhuvha, uye zvichakutevera kusvikira waparara.
23  Matenga ako ari pamusoro pako anofanirawo kuva emhangura, uye nyika iri pasi pako yesimbi.
24  Jehovha achakupa zvinhu zvakaita upfu neguruva kuti zvive mvura panyika yako. Zvichabva kudenga zvichiuya pauri kusvikira watsakatiswa.
25  Jehovha achaita kuti ukundwe pamberi pevavengi vako. Uchaenda kwavari nenzira imwe chete, asi uchavatiza nenzira nomwe; uye uchava chinhu chinotyisa kuumambo hwose hwepanyika.
26  Chitunha chako chichava zvokudya zvezvisikwa zvose zvinobhururuka zvokumatenga nokumhuka dzomusango, pasina angazvidederesa.
27  “Jehovha achakurova nemamota eIjipiti nemamota okumagaro nemhezi nemapundu, zvisingazorapiki.
28  Jehovha achakurova nokupenga noupofu uye nokuvhiringidzika kwomwoyo.
29  Uchava munhu anotsvangadzira masikati machena, sokutsvangadzira kunoita bofu murima, uye hauzoiti kuti nzira dzako dzibudirire; uchagara uchibiridzirwa uye uchibirwa, pasina munhu anokuponesa.
30  Uchavimbisa mukadzi kuti umuroore, asi mumwe murume achamubata chibharo. Uchavaka imba, asi hauzogari mairi. Uchadyara munda wemizambiringa, asi hauzotangi kuushandisa.
31  Nzombe yako ichaurayirwa pamberi pako chaipo—asi hauzomboidyi. Mbongoro yako ichatorwa nechisimba uchizviona—asi haizodzoki kwauri. Makwai ako achapiwa vavengi vako—asi hapana anozokuponesa.
32  Vanakomana vako nevanasikana vako vachapiwa rumwe rudzi, maziso ako akatarira uye uchivasuwa nguva dzose—asi maoko ako achange asina simba.
33  Zvibereko zvenyika yako nezvose zvawakashandira zvichadyiwa norudzi rwausina kuziva; uye nguva dzose uchava munhu anongobiridzirwa nokudzvinyirirwa.
34  Uchapengeswa nezvauchaona nemaziso ako.
35  “Jehovha achakurova nemamota akaipa pamabvi ose nemakumbo ose, asingazorapiki, kubvira pasi petsoka yako kusvikira panhongonya yomusoro wako.
36  Jehovha achakuendesa iwe namambo wauchagadza pamusoro pako kurudzi rwausina kuziva, iwe kana madzitateguru ako; uye ikoko uchashumira vamwe vanamwari, vematanda nevematombo.
37  Uchava chinhu chinokatyamadza, uchava chirevo uye chinhu chinoshorwa pakati pemarudzi ose auchaendeswa kwaari naJehovha.
38  “Uchaenda nembeu yakawanda kwazvo kumunda, asi uchaunganidza zvishomanana, nokuti zvichadyiwa nemhashu.
39  Uchadyara minda yemizambiringa nokuisakurira, asi hauzonwi waini uye hapana zvauchaunganidza, nokuti zvichadyiwa nemakonye.
40  Uchava nemiti yemiorivhi munharaunda yako yose, asi hauzozori mafuta, nokuti maorivhi ako achadonha.
41  Uchabereka vanakomana nevanasikana, asi havazorambi vari vako, nokuti vachatapwa.
42  Miti yako yose nezvibereko zvevhu rako zvichava zvezvipembenene zvinorira.
43  Mutorwa ari pakati pako acharamba achingokwirira kukupfuura, asi iwe—ucharamba uchingodzikira.
44  Iye ndiye achakukweretesa, asi iwe—hauzomukweretesi. Iye achava musoro, asi iwe—uchava muswe.
45  “Kutuka kwose uku kuchauya pauri, kwokutevera, kwokubata kusvikira watsakatiswa, nokuti unenge usina kuteerera inzwi raJehovha Mwari wako nokuchengeta mirayiro yake nemirau yake yaakakurayira.
46  Kucharamba kuri pauri nepavana vako sechiratidzo nechishamiso nokusingagumi,
47  nokuti unenge usina kushumira Jehovha Mwari wako uchifara nomufaro womwoyo nokuda kwokuwanda kwezvinhu zvose.
48  Uchafanira kushumira vavengi vako vauchatumirwa naJehovha uine nzara nenyota, usina kupfeka, uchishayiwa zvinhu zvose; uye achaisa joko resimbi pamutsipa wako kusvikira akutsakatisa.
49  “Jehovha achakumutsira rudzi ruri kure, runobva kumugumo wenyika, sokubvuta kunoita gondo, rudzi rune rurimi rwausingazonzwisisi,
50  rudzi rune chiso chinotyisa, rusingazosaruri akwegura kana kunzwira nyasha jaya.
51  Vachadya zvibereko zvezvipfuwo zvako nezvibereko zvevhu rako kusvikira watsakatiswa, uye havazokusiyiri zviyo, waini itsva kana mafuta, mhuru dzemombe dzako nevana vemakwai ako kusvikira vakuparadza.
52  Vachakukomba uri mukati memagedhi ako ose kusvikira masvingo ako marefu uye akasimba auri kuvimba nawo aputsika munyika yako yose, chokwadi, vachakukomba uri mukati memagedhi ako ose munyika yako yose, yawakapiwa naJehovha Mwari wako.
53  Ipapo uchadya zvibereko zvedumbu rako, nyama yevanakomana vako nevanasikana vako, vawakapiwa naJehovha Mwari wako, nokuda kwokuomerwa nokumanikidzwa kwauchakomberedzwa nako nomuvengi wako.
54  “Kana ari murume akatsvinda kwazvo uye akatunhidzwa kwazvo uye akaregererwa anenge ari pakati pako, ziso rake richava richingoda kuita zvakaipa kuhama yake nomudzimai wake waanoda nevanakomana vake vaanenge asara navo,
55  kuti arege kupa mumwe wavo nyama yevanakomana vake yaachadya, nokuti anenge asisina chaanenge asara nacho nokuda kwokuomerwa nokumanikidzwa kwauchakomberedzwa nako nomuvengi wako uri mukati memagedhi ako ose.
56  Kana ari mukadzi akatunhidzwa uye akaregererwa anenge ari pakati pako asina kumboedza kutsika pasi netsoka yake nokuda kwetsika yokutunhidzwa nokuregererwa, ziso rake richava richingoda kuitira murume wake waanoda nomwanakomana wake nomwanasikana wake zvakaipa,
57  kunyange zvose zvinobuda nepakati pemakumbo ake pashure pokusununguka uye vanakomana vake vaakabereka, nokuti achavadya pachivande nokuda kwokushayiwa zvinhu zvose nokuda kwokuomerwa nokumanikidzwa kwauchakomberedzwa nako nomuvengi wako uri mukati memagedhi ako.
58  “Kana ukasachenjerera kuita mashoko ose omutemo uyu akanyorwa mubhuku rino, kuti utye zita iri rinokudzwa nerinotyisa, iro rokuti Jehovha, Mwari wako,
59  Jehovha achaitawo kuti matambudziko ako nematambudziko evana vako arwadze kwazvo, matambudziko makuru uye anogara kwenguva refu, nezvirwere zvakaipa uye zvinogara kwenguva refu.
60  Achadzosa pauri hosha dzose dzeIjipiti dzawaitya, uye dzichakunamatira.
61  Uyewo, chero chirwere chipi zvacho nedambudziko ripi zvaro risina kunyorwa mubhuku romutemo uno, Jehovha achazviunza pauri kusvikira watsakatiswa.
62  Chokwadi muchasara nevashoma kwazvo, kunyange zvazvo muchizova mawanda senyeredzi dzokumatenga, nokuti munenge musina kuteerera inzwi raJehovha Mwari wenyu.
63  “Zvino Jehovha zvaakafara kwazvo kuti akuitirei zvakanaka nokuita kuti muwande, saizvozvo Jehovha achafara kwazvo kuti akuparadzei nokukutsakatisai; uye muchangobviswa panyika yamuri kuenda kunotora kuti ive yenyu.
64  “Jehovha achakuparadzirai pakati pemarudzi ose kubva kune mumwe mugumo wenyika kusvikira kune mumwe mugumo wenyika, uye ikoko uchashumira vamwe vanamwari vematanda nevematombo vausina kuziva, iwe kana madzitateguru ako.
65  Hauzozorori pakati pemarudzi iwayo, uyewo tsoka yako haizovi nenzvimbo yokuzororera; Jehovha achakupa mwoyo unodedera nemaziso akaneta nokuora mwoyo kwomweya.
66  Upenyu hwako huchava pangozi huru kwazvo uye uchange uchitya usiku nemasikati, hauzovi nechokwadi noupenyu hwako.
67  Mangwanani uchati, ‘Dai ari manheru!’ uye manheru uchati, ‘Dai ari mangwanani!’ nokuda kwokutya kwomwoyo wako kwauchatya nako uye nokuda kwezvauchaona nemaziso ako.
68  Jehovha achakudzosera kuIjipiti nengarava nenzira yandakati kwamuri, ‘Hauzomboionizve,’ uye muchazvitengesa kuvavengi venyu ikoko kuti muve varandarume nevashandikadzi, asi pachange pasina mutengi.”
27  Zvino Mosesi pamwe nevarume vakuru vaIsraeri vakarayira vanhu, vachiti: “Munofanira kuchengeta mirayiro yose yandiri kukurayirai nhasi.
2  Pazuva ramuchayambuka Jodhani muchipinda munyika yamuchapiwa naJehovha Mwari wenyu, muzvimisire matombo makuru muadzurure nesuko.
3  Unofanira kunyora paari mashoko ose omutemo uyu paunenge wayambuka, kuti upinde munyika yauchapiwa naJehovha Mwari wako, nyika inoyerera mukaka nouchi, maererano nezvawakataurirwa naJehovha Mwari wemadzitateguru ako.
4  Zvino kana mayambuka Jodhani, mumise matombo aya, sezvandiri kukurayirai nhasi, muGomo reEbhari, uye muadzurure nesuko.
5  Unofanira kuvakirawo Jehovha Mwari wako atari ipapo, atari yematombo. Haufaniri kuashandisira mudziyo wesimbi.
6  Unofanira kuvaka atari yaJehovha Mwari wako nematombo asina kuvezwa, uye unofanira kupa Jehovha Mwari wako zvinopiwa zvinopiswa pairi.
7  Unofanira kubayira zvibayiro zvokugoverana wozvidyira ipapo, uye unofanira kufara uri pamberi paJehovha Mwari wako.
8  Unofanira kunyora mashoko ose omutemo uyu pamatombo, uchiita kuti anyatsooneka.”
9  Mosesi nevapristi, ivo vaRevhi, vakabva vataura nevaIsraeri vose, vachiti: “Haiwa iwe Israeri, ramba wakanyarara, uteerere. Nhasi wava rudzi rwaJehovha Mwari wako.
10  Unofanira kuteerera inzwi raJehovha Mwari wako, uite mitemo yake nemirau yake, yandiri kukurayira nhasi.”
11  Zvino Mosesi akarayira vanhu zuva iroro, achiti:
12  “Vanotevera ndivo vachamira kuti vakomborere vanhu vari paGomo reGerizimu pamunenge mayambuka Jodhani: Simiyoni naRevhi naJudha naIsakari naJosefa naBhenjamini.
13  Uye vanotevera ndivo vachamira kuti vataure kutuka kwacho vari paGomo reEbhari: Rubheni, Gadhi naAsheri naZebhuruni, Dhani naNaftari.
14  VaRevhi vanofanira kupindura varume vose vaIsraeri nenzwi guru, vachiti:
15  “‘Ngaatukwe munhu anogadzira mufananidzo wakavezwa kana kuti mufananidzo wakaumbwa nesimbi yakanyungudutswa, chinhu chinosemesa Jehovha, basa remaoko omunhu anogadzira zvinhu zvematanda nezvesimbi, ozvivanza.’ (Vanhu vose vanofanira kupindura vachiti, ‘Ameni!’)
16  “‘Ngaatukwe munhu anozvidza baba vake kana amai vake.’ (Vanhu vose vanofanira kuti, ‘Ameni!’)
17  “‘Ngaatukwe munhu anochinja zvinoratidza pane muganhu wehama yake.’ (Vanhu vose vanofanira kuti, ‘Ameni!’)
18  “‘Ngaatukwe munhu anoita kuti bofu rirasike nzira.’ (Vanhu vose vanofanira kuti, ‘Ameni!’)
19  “‘Ngaatukwe munhu anotonga mhosva yomutorwa, nherera nechirikadzi achitsaudzira.’ (Vanhu vose vanofanira kuti, ‘Ameni!’)
20  “‘Ngaatukwe munhu anorara nomudzimai wababa vake, nokuti afukura nguo yababa vake.’ (Vanhu vose vanofanira kuti, ‘Ameni!’)
21  “‘Ngaatukwe munhu anorara nemhuka chero ipi zvayo.’ (Vanhu vose vanofanira kuti, ‘Ameni!’)
22  “‘Ngaatukwe munhu anorara nehanzvadzi yake, mwanasikana wababa vake kana mwanasikana waamai vake.’ (Vanhu vose vanofanira kuti, ‘Ameni!’)
23  “‘Ngaatukwe munhu anorara naamai vomudzimai wake.’ (Vanhu vose vanofanira kuti, ‘Ameni!’)
24  “‘Ngaatukwe munhu anouraya wokwake ari pakavanda.’ (Vanhu vose vanofanira kuti, ‘Ameni!’)
25  “‘Ngaatukwe munhu anogamuchira pfumbamuromo kuti auraye mweya, iro riri ropa risina mhosva.’ (Vanhu vose vanofanira kuti, ‘Ameni!’)
26  “‘Ngaatukwe munhu asingazoshandisi mashoko omutemo uyu nokuaita.’ (Vanhu vose vanofanira kuti, ‘Ameni!’)
7  “Jehovha Mwari wako paanozokupinza munyika yauri kuenda kuti uitore ive yako, achabvisawo marudzi ane vanhu vazhinji pamberi pako, vaHiti nevaGigashi nevaAmori nevaKenani nevaPerizi nevaHivhi nevaJebhusi, marudzi manomwe ane vanhu vazhinji uye ane simba kukupfuura.
2  Jehovha Mwari wako achavaisa kwauri, uye uchavakunda. Unotofanira kuvaparadza chose. Usaita sungano navo kana kumbovanzwira nyasha.
3  Usaroorerana navo. Usapa mwanakomana wake mwanasikana wako, uye usatorera mwanakomana wako mwanasikana wake.
4  Nokuti achatsausa mwanakomana wako kuti arege kunditevera, uye vachashumira vamwe vanamwari; Jehovha achakutsamwirai kwazvo, uye achakurumidza kukutsakatisai.
5  “Asi munofanira kuvaitira izvi: Munofanira kuputsa atari dzavo, uye munofanira kuputsa shongwe dzavo tsvene, uye munofanira kutema matanda avo matsvene, uye munofanira kupisa nomoto zvifananidzo zvavo zvakavezwa.
6  Nokuti iwe uri rudzi rutsvene kuna Jehovha Mwari wako. Ndiwe wakasarudzwa naJehovha Mwari wako kuti uve rudzi rwake, pfuma chaiyo, pakati pemarudzi ose ari pamusoro penyika.
7  “Jehovha haana kukudai, akabva akusarudzai nokuti makanga muri vanhu vazhinji kupfuura marudzi ose, nokuti ndimi makanga muri vashomanana pamarudzi ose.
8  Asi Jehovha akakubudisai noruoko rune simba, kuti akudzikinurei muimba yevaranda, muruoko rwaFarao mambo weIjipiti, nokuti Jehovha aikudai, uye nokuti aichengeta mhiko yaakapikira madzitateguru enyu.
9  Unonyatsoziva kuti Jehovha Mwari wako ndiMwari wechokwadi, Mwari akatendeka, anochengeta sungano nokuva nomutsa worudo kune vaya vanomuda nevaya vanochengeta mirayiro yake kusvikira kuzvizvarwa zvine chiuru,
10  asi anotsiva uya anomuvenga nokumuparadza. Haazozenguriri kuzviita kune uya anomuvenga; achamutsiva.
11  Uchengete murayiro nemirau nezvakatongwa zvandiri kukurayira nhasi nokuzviita.
12  “Zvino kana mukaramba muchiteerera zvakatongwa izvi, mukazvichengeta uye mukazviita, Jehovha Mwari wenyu achakuchengeterai sungano nomutsa worudo zvaakapikira madzitateguru enyu.
13  Achakuda, okukomborera, oita kuti uwande, okomborera zvibereko zvedumbu rako nezvibereko zvevhu rako, zviyo zvako newaini yako itsva nemafuta ako, mhuru dzemombe dzako nemakwayana emakwai ako, paivhu raakapikira madzitateguru ako kuti achakupa.
14  Uchava rudzi rwakakomborerwa kwazvo pane mamwe marudzi ose. Pakati pako hapazovi nomunhurume kana munhukadzi anenge asina mwana, kana pazvipfuwo zvako.
15  Jehovha achakubvisira zvirwere zvose; uye hosha dzose dzakaipa dzeIjipiti dzaunoziva, haazodziisi pauri, asi achadziisa pane vose vaya vanokuvenga.
16  Unofanira kuparadza marudzi ose auri kupiwa naJehovha Mwari wako. Ziso rako harifaniri kuanzwira tsitsi; uye usashumira vanamwari vawo, nokuti izvozvo zvichava musungo kwauri.
17  “Kana ukati mumwoyo mako, ‘Marudzi aya ane vanhu vazhinji kundipfuura. Ndichakwanisa kuadzinga sei?’
18  haufaniri kuatya. Unotofanira kuyeuka zvakaitwa naJehovha Mwari wako kuna Farao nokuIjipiti yose,
19  miedzo mikuru yawakaona nemaziso ako, uye zviratidzo nezvishamiso noruoko rune simba noruoko rwakatambanudzwa rwawakabudiswa narwo naJehovha Mwari wako. Ndizvo zvichaita Jehovha Mwari wako kumarudzi ose auri kutya.
20  Jehovha Mwari wako achatumawo kusuruvara pavari, kusvikira vose vakasara uye vakanga vakakuvanda vaparara.
21  Usavhundutswa navo, nokuti Jehovha Mwari wako ari pakati pako, ndiMwari mukuru uye anotyisa.
22  “Jehovha Mwari wako achadzinga marudzi aya pamberi pako zvishoma nezvishoma. Hauzobvumirwi kukurumidza kuaparadza, kuti zvikara zvirege kukuwandira.
23  Jehovha Mwari wako achavaisa muruoko rwako, ovanyonganisa nokunyongana kukuru, kusvikira vatsakatiswa.
24  Achaisa madzimambo avo muruoko rwako, uye unofanira kuparadza mazita avo pasi pematenga. Hapana munhu achamirisana newe, kusvikira wavatsakatisa.
25  Munofanira kupisa mifananidzo yakavezwa yavanamwari vavo mumoto. Usachiva sirivha nendarama zviri pairi, uyewo usaitora kuti ive yako, kuti urege kuteyiwa nayo; nokuti iyo chinhu chinosemesa Jehovha Mwari wako.
26  Usaunza chinhu chinosemesa mumba mako kuti urege kuva chinhu chinofanira kuparadzwa chose saicho. Unofanira kuchisema kwazvo nokuchivenga zvachose, nokuti icho chinhu chinofanira kuparadzwa chose.
34  Mosesi akabva akwira muGomo reNebho, pamusoro pePisga, rakatarisana neJeriko, achibva mumapani erenje eMoabhi. Jehovha akamuratidza nyika yose, Giriyedhi kusvikira kuDhani,
2  nyika yaNaftari yose nenyika yaEfremu naManase nenyika yose yaJudha kusvikira kugungwa riri nechokumavirira,
3  neNegebhu noRuwa, bani reJeriko, guta remichindwe, kusvikira kuZoari.
4  Zvino Jehovha akati kwaari: “Iyi ndiyo nyika yandakapikira Abrahamu, Isaka naJakobho, ndichiti, ‘Ndichaipa vana vako.’ Ndaita kuti uione nemaziso ako, zvausingazoyambukiri kwairi.”
5  Pashure paizvozvo, Mosesi mushumiri waJehovha akafira imomo munyika yeMoabhi sezvakanga zvarayirwa naJehovha.
6  Iye akamuviga mumupata uri munyika yeMoabhi pakatarisana neBheti-peori, uye hapana anoziva guva rake kusvikira nhasi.
7  Mosesi akanga ava nemakore zana nemakumi maviri paakafa. Maziso ake akanga achiri kuona, uye simba rake rakanga risati rapera.
8  Vanakomana vaIsraeri vakachema Mosesi pamapani erenje eMoabhi kwemazuva makumi matatu. Mazuva okuchema enguva yokuchema Mosesi akazopera.
9  Zvino Joshua mwanakomana waNuni akanga azere nomudzimu wouchenjeri, nokuti Mosesi akanga aisa ruoko rwake pamusoro pake; vanakomana vaIsraeri vakatanga kumuteerera, uye vakaita sezvakanga zvarayirwa Mosesi naJehovha.
10  Asi pakati paIsraeri hapana kuzomukazve mumwe muprofita akaita saMosesi, aizivikanwa naJehovha chiso nechiso,
11  pamusoro pezviratidzo zvose nezvishamiso zvaakatumwa naJehovha kuti aite munyika yeIjipiti kuna Farao nokuvashandi vake vose nenyika yake yose,
12  uye pamusoro poruoko rune simba nemabasa ose anotyisa akaitwa naMosesi vaIsraeri vose vachiona.
23  “Hapana murume akakuvadzwa nokupwanywa manhu kana kuti akachekwa nhengo yake yomunhurume angapinda muungano yaJehovha.
2  “Hapana mwanakomana asiri wepamutemo angapinda muungano yaJehovha. Kunyange kusvikira kuchizvarwa chechigumi, hapana wokwake angapinda muungano yaJehovha.
3  “Hapana muAmoni kana muMoabhi angapinda muungano yaJehovha. Kunyange kusvikira kuchizvarwa chechigumi, hapana wokwavo angapinda muungano yaJehovha nokusingagumi,
4  nokuti havana kukuyamurai nezvokudya nemvura munzira, pamaibuda muIjipiti, uye nokuti vakanobhadhara Bharami mwanakomana waBheori wokuPetori yeMesopotamiya kuti akutukei.
5  Jehovha Mwari wako haana kuda kuteerera Bharami; asi Jehovha Mwari wako akachinja kutuka kwacho kuti kuve chikomborero kwauri, nokuti Jehovha Mwari wako aikuda.
6  Haufaniri kushandira rugare rwavo kana kubudirira kwavo mazuva ako ose nokusingagumi.
7  “Haufaniri kusema muEdhomu, nokuti ihama yako. “Haufaniri kusema muIjipiti, nokuti wakava mutorwa munyika yake.
8  Vana vavanozoberekerwa vava chizvarwa chechitatu ndivo vangapinda muungano yaJehovha.
9  “Kana ukapinda mumusasa kuti unorwisa vavengi vako, unofanirawo kuzvidzivirira pazvinhu zvose zvakaipa.
10  Kana pakava nomumwe pakati penyu anova asina kuchena, nokuda kwokuzvirotera usiku, anofanira kuenda kunze kwomusasa. Haangapindi pakati pomusasa wacho.
11  Zvino panguva yemanheru anofanira kugeza nemvura, uye panovira zuva angapinda mumusasa.
12  Unofanira kushandisa nzvimbo yakavanda iri kunze kwomusasa, uye unofanira kubuda uchienda ikoko.
13  Pazvinhu zvako zvaunoshandisa, panofanirawo kuva nechokucheresa, uye paunotonona kunze, unofanirawo kuchera gomba nacho, wotendeuka, wofushira tsvina yako.
14  Nokuti Jehovha Mwari wako anofamba-famba mumusasa wako kuti akununure uye kuti aise vavengi vako muruoko rwako; musasa wako unofanira kuva mutsvene, kuti arege kuona chinhu chisina kunaka pauri, akarega kuenda newe.
15  “Haufaniri kudzorera muranda kuna tenzi wake kana atiza tenzi wake achiuya kwauri.
16  Ngaarambe achigara newe pakati pako munzvimbo chero ipi zvayo yaangasarudza mune rimwe remaguta ako, pose paanoda. Haufaniri kumuitira utsinye.
17  “Pavanasikana vaIsraeri hapana anofanira kuva pfambi yepatemberi, uyewo pavanakomana vaIsraeri hapana anofanira kuva pfambi yepatemberi.
18  Haufaniri kuuya nomubhadharo wehure kana kuti mutengo wembwa muimba yaJehovha Mwari wako nokuda kwemhiko chero ipi zvayo, nokuti izvo chinhu chinosemesa Jehovha Mwari wako, zvose hazvo.
19  “Usabhadharisa hama yako mubereko, mubereko pamari, mubereko pazvokudya, mubereko pachinhu chero chipi zvacho icho munhu angareva mubereko pachiri.
20  Ungabhadharisa hako wokune imwe nyika mubereko, asi usabhadharisa hama yako mubereko; kuti Jehovha Mwari wako akukomborere pane zvose zvaunoita panyika yauri kunotora kuti ive yako.
21  “Kana ukapikira Jehovha Mwari wako mhiko, usanonoka kuiripa, nokuti Jehovha Mwari wako achatoibvunza kwauri, chikava chivi kwauri.
22  Asi kana ukarega kupika mhiko, hachizovi chivi kwauri.
23  Unofanira kuchengeta zvaunotaura nemiromo yako, uye unofanira kuita zvawakapikira Jehovha Mwari wako sechinopiwa chokuzvidira chawakataura nezvacho nomuromo wako.
24  “Kana ukapinda mumunda wemizambiringa womumwe wako, udye mazambiringa anokwana kuti ungogutsa mweya wako, asi usaisa mamwe mumudziyo wako.
25  “Kana ukapinda mune zviyo zvisati zvakohwewa zvomumwe wako, utanhe hura dzakaibva chete noruoko rwako, asi usacheka zviyo zvisati zvakohwewa zvomumwe wako nejeko.
22  “Kana ukaona nzombe yehama yako kana gwai rake zvichirasika, haufaniri kuzvisiya nemaune. Unotofanira kuzvidzorera kuhama yako.
2  Kana hama yako isiri pedyo newe uye usingaizivi, unofanirawo kuenda nechipfuwo chacho kumba, mumusha mako, uye ngachigare newe kusvikira hama yako yachitsvaka. Unofanira kuchidzosera kwaari.
3  Ndizvo zvauchaitawo nembongoro yake, uye ndizvo zvauchaita nejasi rake, uye ndizvo zvauchaita nechinhu chero chipi zvacho chehama yako chinenge charasika, chaanorasa uye chaunenge wawana. Hauzobvumirwi kuchisiya.
4  “Kana ukaona mbongoro yehama yako kana kuti nzombe yake zvichiwira pasi mumugwagwa haufaniri kuzvisiya nemaune. Unotofanira kumubatsira kuzvimutsa.
5  “Hapana nguo yomurume inofanira kupfekwa nomukadzi, uyewo murume haafaniri kupfeka jasi romukadzi; nokuti munhu wose anoita zvinhu izvi anosemesa Jehovha Mwari wako.
6  “Kana dendere reshiri rikava pamberi pako munzira, riri mumuti chero upi zvawo kana kuti pasi, riine manyana kana kuti mazai, amai vacho vakavhumbamira manyana kana mazai, haufaniri kutora amai vacho pamwe nevana vacho.
7  Unotofanira kurega amai vacho kuti vaende, asi ungatora hako manyana acho; kuti zvikufambire zvakanaka, uye uve nemazuva mazhinji.
8  “Kana ukavaka imba itsva, unofanira kugadzirawo karusvingo kanodzivirira padenga reimba yako, kuti urege kuisa mhosva yeropa paimba yako nokuti mumwe munhu angawa achibva pariri.
9  “Haufaniri kudyara munda wako wemizambiringa nembeu dzemarudzi maviri, kuti zvibereko zvose zvembeu yaungadyara nezvibereko zvomunda wemizambiringa zvirege kutorwa zvikaendeswa kunzvimbo tsvene.
10  “Usarima nenzombe nembongoro zviri pamwe chete.
11  “Usapfeka nguo yakagadzirwa neshinda dzakasanganiswa dzemvere dzemakwai pamwe chete nerineni.
12  “Unofanira kuzvigadzirira masa pamakona mana echipfeko chako chaunozvifukidza nacho.
13  “Kana murume akawana mudzimai, akarara naye, akazomuvenga,
14  akamupomera mhosva yemabasa akaipa, akamuunzira zita rakaipa, uye akati, ‘Uyu ndiye mukadzi wandakawana, ndikaswedera pedyo naye, asi handina kuwana maari zvinoratidza kuti imhandara’;
15  baba vomusikana wacho naamai vake vanofanira kutora zvinoratidza kuti mwanasikana wavo yaiva mhandara, voenda nazvo kuvarume vakuru veguta vari pagedhi raro;
16  baba vomusikana wacho vanofanira kuti kuvarume vakuru vacho, ‘Ndakapa murume uyu mwanasikana wangu kuti ave mudzimai wake, asi akamuvenga.
17  Zvino ava kumupomera mhosva yemabasa akaipa, achiti: “Ndakawana kuti mwanasikana wenyu haana zvinoratidza kuti imhandara.” Zvino izvi ndizvo zvinoratidza kuti mwanasikana wangu yaiva mhandara.’ Vanofanira kutambanudza jasi racho pamberi pevarume vakuru veguta racho.
18  Varume vakuru veguta iroro vanofanira kutora murume wacho vomuranga.
19  Vanofanira kumuripisa mashekeri esirivha zana voapa baba vomusikana wacho, nokuti akaunza zita rakaipa pamhandara yaIsraeri; uye acharamba ari mudzimai wake. Haazobvumirwi kumuramba mazuva ake ose.
20  “Asi kana chinhu ichi chikava chokwadi, kuti musikana haana kuwanikwa aine zvinoratidza kuti imhandara,
21  vanofanira kuuyawo nomusikana wacho pasuo reimba yababa vake, varume veguta rake vamuteme nematombo, afe, nokuti akaita chinhu choupenzi chinonyadzisa pakati paIsraeri nokuita zvechipfambi muimba yababa vake. Naizvozvo unofanira kubvisa zvakaipa pakati pako.
22  “Kana murume akawanikwa akarara nomukadzi womuridzi, vose vanofanira kufa pamwe chete, murume akarara nomukadzi pamwe chete nomukadzi wacho. Naizvozvo unofanira kubvisa zvakaipa pakati paIsraeri.
23  “Kana pakava nemhandara yakavimbiswa kuti icharoorwa nomurume, mumwe murume akaiwana muguta, akarara nayo,
24  munofanira kuvabudisawo vose kunze kwegedhi reguta iroro movatema nematombo, vafe, musikana wacho nokuti haana kuridza mhere muguta, uye murume wacho nokuti akanyadzisa mudzimai womumwe wake. Naizvozvo unofanira kubvisa zvakaipa pakati pako.
25  “Zvisinei, kana murume wacho akawana musikana akavimbiswa kuroorwa ari kusango, murume wacho akamubata, akarara naye, murume akarara naye anofanira kufa iye oga,
26  asi usaita chinhu kumusikana wacho. Musikana haana chivi chakakodzera kufa, nokuti izvi zvakafanana nepaya murume paanomukira mumwe wake omuponda, ouraya mweya wacho.
27  Nokuti akamuwana ari kusango. Musikana akavimbiswa kuroorwa akaridza mhere, asi kwakanga kusina munhu wokuti amununure.
28  “Kana murume akawana musikana, mhandara isina kuvimbiswa kuroorwa, akamubata, akarara naye, vakawanikidzwa,
29  murume akarara naye ngaape baba vomusikana wacho mashekeri esirivha makumi mashanu, uye achava mudzimai wake nokuti akamunyadzisa. Haazobvumirwi kumuramba mazuva ake ose.
30  “Hapana murume anofanira kutora mudzimai wababa vake, kuti arege kufukura nguo yababa vake.
32  “Haiwa imi matenga, teererai, regai nditaure;Nyika ngainzwe mashoko omuromo wangu.
2  Kurayiridza kwangu kuchadonha sezvinoita mvura,Shoko rangu richayerera sezvinoita dova,Sezvinoita mvura inopfunha pauswaUye sezvinoita mvura zhinji pazvinomera.
3  Nokuti ndichazivisa zita raJehovha.Ipai Mwari wedu ukuru!
4  Iye iDombo, basa rake rakakwana,Nokuti nzira dzake dzose ndedzokururamisira.NdiMwari akatendeka, asina kusaruramisira;Iye akarurama uye akatendeseka.
5  Ivo vakaita zvakaipa;Havasi vana vake, urema ndohwavo.Chizvarwa chisina kururama uye chakamonyana!
6  Muri kuramba muchiitira Jehovha izvi here,Haiwa imi mapenzi uye vanhu vasina kuchenjera?Iye haasi Baba vako vakakubereka here,Iye akakuita akakusimbisa?
7  Yeukai mazuva ekare,Fungai nezvemakore ekare kubva pachizvarwa nechizvarwa;Bvunza baba vako, uye vachakuudza;Vakwegura vako, uye vachakutaurira.
8  Wokumusorosoro paakapa marudzi nhaka,Paakaparadzanisa vanakomana vaAdhamu,Akaisa muganhu wemarudziNokuda kwokuwanda kwevanakomana vaIsraeri.
9  Nokuti mugove waJehovha ndivo vanhu vake;Jakobho ndiye mugove wake waanogara nhaka.
10  Akamuwana munyika yakaita renje,Mugwenga risina chinhu, mune kuungudza.Akatanga kumukomberedza, kumutarisira,Kumuchengetedza semboni yeziso rake.
11  Segondo rinozunungusa dendere raro,Rinoengerera pamusoro pemanyana aro,Rinotambanudza mapapiro aro, roatora,Roatakura pamapapiro aro,
12  Jehovha oga ndiye akaramba achimutungamirira,Pakanga pasina mwari wokune imwe nyika waaiva naye.
13  Akaramba achimukwidza panzvimbo dzakakwirira dzepanyika,Zvokuti akadya zvibereko zvomunda.Akaramba achiita kuti adzvute uchi hwakabva muibwe,Nemafuta akabva mudombo rakaoma kwazvo;
14  Akamupa ruomba rwemombe nomukaka wemakwaiPamwe chete nemafuta emakondohwe,Nemakwai makono, rudzi rwokuBhashani, nenhongoPamwe chete nemafuta eitsvo egorosi;Uye iwe wakaramba uchinwa ropa remazambiringa sewaini.
15  Jeshuruni paakatanga kukora, akakava.Iwe wakakora, wakava mukobvu, wakafuta.Naizvozvo akasiya Mwari, iye akamusika,Akazvidza Dombo rokuponeswa kwake.
16  Vakatanga kuita kuti aitire vanamwari vokune dzimwe nyika godo;Vakaramba vachimugumbura nezvinhu zvinosemesa.
17  Vakabayira kumadhimoni, kwete kuna Mwari,Vanamwari vavakanga vasina kuziva,Vatsva vakanga vachangopinda,Vakanga vasingazivikanwi nemadzitateguru enyu.
18  Iwe wakakanganwa Dombo rakakubereka,Uye wakakanganwa Mwari, Iye akakubereka nemarwadzo okusununguka.
19  Jehovha paakazviona, akabva arega kuvaremekedza,Nokuda kwokutsamwiswa kwaakaitwa nevanakomana vake nevanasikana vake.
20  Naizvozvo akati, ‘Regai ndivavanzire chiso changu,Regai ndione kuguma kwavo.Nokuti ivo chizvarwa chokutsauka,Vanakomana vasina kutendeka.
21  Ivo vakaita kuti ndiitire chinhu chisiri mwari godo;Vakanditsamwisa nezvidhori zvavo zvisina zvazvinobatsira;Iniwo ndichaita kuti vave negodo nevasiri vanhu;Ndichavagumbura norudzi rwemapenzi.
22  Nokuti moto wakabatidzwa mukutsamwa kwanguUye uchapisa kusvikira kuSheori, nzvimbo yakadzika kwazvo,Uchaparadza nyika nezvibereko zvayoUye uchaita kuti nheyo dzemakomo dzibvire.
23  Ndichawedzera matambudziko pavari;Ndichapedzera miseve yangu pavari.
24  Vachaziya nenzara uye vachaparadzwa nefivha huruNokuparadza kwakaipa kwazvo.Ndichavatumira mazino ezvikara,Nouturu hwezvinokambaira muguruva.
25  Kunze bakatwa richaita kuti vashayikirwe,Uye vari mukati vachatya,Vose jaya nemhandara,Anoyamwa nomurume ane bvudzi jena.
26  Ndingadai ndakati: “Ndichavaparadzira,Ndichaita kuti kutaurwa nezvavo kugume pakati pevanhuwo zvavo,”
27  Dai kusiri kuti ndaitya kutsamwa kwomuvengi,Kuti mhandu dzavo dzingasazvinzwisisa,Kuti dzingati: “Maoko edu akunda,Haasi Jehovha akaita zvose izvi.”
28  Nokuti ivo rudzi rusingafungi,Pakati pavo hapana kunzwisisa.
29  Haiwa, kudai vakachenjera! Vaizofungisisa nezveizvi. Vaizofunga nezvokuguma kwavo.
30  Munhu mumwe angadzingirira sei vanhu chiuru,Uye vaviri vangaita sei kuti vanhu zviuru gumi vatize?Kunze kwokunge Dombo ravo ravatengesaUye Jehovha avaisa mumaoko avo.
31  Nokuti dombo ravo harina kuita seDombo redu,Kunyange vavengi vedu vanobvuma izvi.
32  Nokuti muzambiringa wavo wakabva pamuzambiringa wokuSodhomaNepanzvimbo dzakatenuka-tenuka dzeGomora.Mazambiringa avo mazambiringa omuchetura,Masumbu avo anovava.
33  Waini yavo uturu hwenyoka huruNomuchetura unorwadza wemhungu.
34  Hazvina kuunganidzirwa pandiri,Zviine chisimbiso mudura rangu here?
35  Kutsiva ndokwangu, nokudzorera. Panguva yakatarwa tsoka dzavo dzichadzedzereka,Nokuti zuva renjodzi yavo rava pedyo,Zviitiko zvavakagadzirirwa zvinochimbidza kuuya.’
36  Nokuti Jehovha achatonga vanhu vakeUye achazvidemba pamusoro pevashumiri vake,Nokuti achaona kuti hapasisina chinotsigiraUye panongova nomunhu asina mubatsiri uye asina zvaanobatsira.
37  Achati, ‘Vanamwari vavo vari kupi,Iro dombo ravakatsvaka kwokupotera kwariri,
38  Vaidya mafuta ezvibayiro zvavo,Vainwa waini yezvinopiwa zvavo zvinonwiwa?Ngavasimuke vakubatsirei.Ngavave nzvimbo yenyu yokuvanda.
39  Onai zvino kuti ini—ndini iyeHakuna vamwe vanamwari vari pamwe chete neni.Ndinouraya, uye ndinoraramisa.Ndakakuvadza kwazvo, uye ini—ndichaporesa,Uye hakuna angabvuta muruoko rwangu.
40  Nokuti ndinosimudzira ruoko rwangu kudenga ndichipika,Uye ndinoti: “Noupenyu hwangu, nokusingagumi,”
41  Kana ndikarodza bakatwa rangu rinon’aima,Uye ruoko rwangu rukabata kutonga,Ndichatsiva mhandu dzanguUye ndichatsiva vaya vanondivenga kwazvo.
42  Ndichadhakisa miseve yangu neropa,Bakatwa rangu parinenge richidya nyama,Neropa revakaurayiwa nevakatapwa,Nemisoro yevatungamiriri vomuvengi.’
43  Farai, imi marudzi, nevanhu vake,Nokuti achatsiva ropa revashumiri vake,Achatsiva mhandu dzakeUye achayananisira nyika yevanhu vake.”
44  Nokudaro Mosesi akauya, akataura mashoko ose orwiyo urwu vanhu vachinzwa, iye naHoshea mwanakomana waNuni.
45  Pashure pokunge Mosesi apedza kutaura mashoko aya ose kuvaIsraeri vose,
46  akati kwavari: “Isai mashoko ose andiri kutaura nhasi ndichikunyeverai mumwoyo menyu, kuti murayire vanakomana venyu kuti vachenjerere kuita mashoko ose omutemo uyu.
47  Nokuti harisi shoko risina zvarinobatsira kwamuri, asi rinoreva upenyu hwenyu, uye neshoko iri mungaita kuti mazuva enyu ave mazhinji panyika yamuri kuyambukira Jodhani kuti muitore ive yenyu.”
48  Zvino Jehovha akataura naMosesi zuva iroro, achiti:
49  “Kwira mugomo iri reAbharimu, Gomo reNebho, riri munyika yeMoabhi, rakatarisana neJeriko, uone nyika yeKenani, yandichapa vanakomana vaIsraeri kuti ive nhaka yavo.
50  Ubve wafira mugomo rauri kukwira mariri, uiswe kwakaiswa vanhu vokwako, sokufa kwakaita Aroni mukoma wako muGomo reHori, akaiswa kwakaiswa vanhu vokwake;
51  nokuti hamuna kuva vakatendeka kwandiri pakati pevanakomana vaIsraeri pamvura yeMeribha yokuKadheshi murenje reZini; nokuti hamuna kunditsvenesa pakati pevanakomana vaIsraeri.
52  Nokuti uchaona nyika yacho uri nechokure, asi hauzopindi imomo munyika yandichapa vanakomana vaIsraeri.”
6  “Zvino uyu ndiwo murayiro, nemirau nezvakatongwa zvakarayirwa naJehovha Mwari wenyu kuti mudzidziswe, kuti muzviite munyika yamuri kuyambukira kwairi kuti munoitora ive yenyu;
2  kuti utye Jehovha Mwari wako kuti uchengete mirau yake yose nemirayiro yake yandiri kukurayira, iwe nomwanakomana wako nomuzukuru wako, mazuva ose oupenyu hwako, kuti mazuva ako ave mazhinji.
3  Teerera, haiwa iwe Israeri, uchenjerere kuzviita, kuti zvikufambire zvakanaka uye kuti muve vazhinji, sezvamakapikirwa naJehovha Mwari wemadzitateguru enyu, pamusoro penyika inoyerera mukaka nouchi.
4  “Teerera, haiwa iwe Israeri: Jehovha Mwari wedu ndiJehovha mumwe chete.
5  Ida Jehovha Mwari wako nomwoyo wako wose nomweya wako wose nesimba rako rose.
6  Mashoko aya andiri kukurayira nhasi anofanira kuva mumwoyo mako;
7  unofanira kuaroverera mumwanakomana wako uye utaure nezvawo paunogara mumba mako nepaunofamba mumugwagwa nepaunorara pasi nepaunomuka.
8  Unofanira kuasungirira paruoko rwako sechiratidzo, uye anofanira kuva rundanyara pakati pemaziso ako;
9  unofanira kuanyora pamagwatidziro eimba yako nepamagedhi ako.
10  “Jehovha Mwari wako paanokupinza munyika yaakapikira madzitateguru ako Abrahamu, Isaka naJakobho kuti achakupa, maguta makuru uye akanaka ausina kuvaka,
11  nedzimba dzizere zvinhu zvose zvakanaka dzausina kuzadza, nemigodhi yemvura yakacherwa yausina kuchera, minda yemizambiringa nemiti yemiorivhi yausina kudyara, uye paunenge wadya waguta,
12  chenjerera kuti urege kukanganwa Jehovha, akakubudisa munyika yeIjipiti, muimba yevaranda.
13  Unofanira kutya Jehovha Mwari wako, umushumire, uye upike nezita rake.
14  Musatevera vamwe vanamwari, chero vanamwari vapi zvavo vemarudzi akakupoteredzai,
15  (nokuti Jehovha Mwari wako ari pakati pako ndiMwari anoda kuzvipira kwakazara,) kuti Jehovha Mwari wako arege kukutsamwira kwazvo, akakutsakatisa pamusoro penyika.
16  “Musaedza Jehovha Mwari wenyu, sokumuedza kwamakaita paMasa.
17  Munotofanira kuchengeta mirayiro yaJehovha Mwari wenyu nezvipupuriro zvake nemirau yake zvaakakurayirai.
18  Unofanira kuita zvakarurama nezvakanaka pamberi paJehovha, kuti zvikufambire zvakanaka uye upinde utore nyika yakanaka kwazvo yakapikirwa madzitateguru ako naJehovha kuti ive yako,
19  nokudzinga vavengi vako vose pamberi pako, sezvakapikirwa naJehovha.
20  “Kana mwanakomana wako akakubvunza muzuva rinozouya, achiti, ‘Zvipupuriro nemirau nezvakatongwa zvamakarayirwa naJehovha Mwari wedu zvinorevei?’
21  ubve wati kumwanakomana wako, ‘Takava varanda kuna Farao muIjipiti, asi Jehovha akatibudisa muIjipiti noruoko rune simba.
22  Naizvozvo Jehovha akaramba achiisa zviratidzo nezvishamiso, zvikuru nezvinotambudza, paIjipiti, pana Farao nepaimba yake yose isu tichizviona.
23  Akatibudisa imomo kuti atiunze kuno kuti atipe nyika yaakanga apikira madzitateguru edu.
24  Nokudaro Jehovha akatirayira kuti tiite mirau yose iyi, kuti titye Jehovha Mwari wedu kuti zvitinakire nguva dzose, kuti tirambe tiri vapenyu sezvazviri nhasi.
25  Zvichareva kururama kwatiri, kuti tichenjerere kuita murayiro uyu wose pamberi paJehovha Mwari wedu, sezvaakatirayira.’
31  Zvino Mosesi akaenda, akataura mashoko aya kuvaIsraeri vose
2  akati kwavari: “Nhasi ndava nemakore zana nemakumi maviri. Handichabvumirwizve kubuda nokupinda, Jehovha zvaakati kwandiri, ‘Hauzoyambuki Jodhani urwu.’
3  Jehovha Mwari wako ndiye achayambuka ari pamberi pako. Iye achatsakatisa marudzi aya pamberi pako, uye unofanira kuadzinga. Joshua ndiye achayambuka ari pamberi pako, sezvakataurwa naJehovha.
4  Jehovha achaaitira sezvaakaitira Sihoni naOgi, madzimambo evaAmori, nenyika yavo, paakavatsakatisa.
5  Jehovha aaisa mumaoko enyu, munofanira kuaitira maererano nomurayiro wose wandakakurayirai.
6  Shingai, musimbe. Musatya kana kuvhunduka pamberi pavo, nokuti Jehovha Mwari wenyu ndiye ari kufamba nemi. Haazokuregii kana kukusiyai zvachose.”
7  Zvino Mosesi akashevedza Joshua, akati kwaari vaIsraeri vose vachizviona: “Shinga, usimbe, nokuti iwe—ndiwe uchapinza vanhu ava munyika yakapikirwa naJehovha kumadzitateguru avo kuti achavapa, uye iwe ndiwe uchavapa iyo kuti ive nhaka yavo.
8  Jehovha ndiye ari kufamba pamberi pako. Acharamba ainewe. Haazokuregi kana kukusiya zvachose. Usatya kana kuvhunduka.”
9  Mosesi akabva anyora mutemo uyu, akaupa vapristi vanakomana vaRevhi, ivo vatakuri veareka yesungano yaJehovha, nevarume vakuru vose vaIsraeri.
10  Mosesi akavarayira, achiti: “Panopera makore manomwe oga oga, panguva yakatarwa yegore rokusunungura, pamutambo wematumba,
11  vaIsraeri vose pavanouya kuzoona chiso chaJehovha Mwari wako munzvimbo yaachasarudza, uchaverenga mutemo uyu pamberi pevaIsraeri vose ivo vachinzwa.
12  Unganidza vanhu, varume nevakadzi nevana nomutorwa ari mukati memagedhi ako, kuti vateerere uye kuti vadzidze, nokuti vanofanira kutya Jehovha Mwari wenyu, vochenjerera kuita mashoko ose omutemo uyu.
13  Vanakomana vavo vasina kuziva vanofanira kuteerera, uye vanofanira kudzidza kutya Jehovha Mwari wenyu mazuva ose amuchagara panyika yamuchayambukira Jodhani kuti munoitora ive yenyu.”
14  Pashure paizvozvo Jehovha akati kuna Mosesi: “Tarira! Mazuva okuti ufe aswedera pedyo. Shevedza Joshua, mumire mutende rokusanganira, kuti ndimurayire.” Naizvozvo Mosesi naJoshua vakaenda, vakanomira mutende rokusanganira.
15  Jehovha akabva azviratidza patende ari mushongwe yegore, uye shongwe yegore yakamira pedyo nesuo retende.
16  Zvino Jehovha akati kuna Mosesi: “Tarira! Ucharara nemadzitateguru ako; uye vanhu ava vachasimuka voita unzenza navanamwari vokune imwe nyika vomunyika yavari kuenda kwairi, pakati pavo chaipo, uye vachandisiya voputsa sungano yangu yandakaita navo.
17  Ndichabva ndavatsamwira kwazvo pazuva iroro, ndichavasiya ndovavanzira chiso changu, uye vachava chinhu chinofanira kuparadzwa; matambudziko mazhinji nenhamo zvichavawira, uye nezuva iroro vachati, ‘Matambudziko aya haana kutiwira nokuti Mwari wedu haasi pakati pedu here?’
18  Asi ini ndichavanza chiso changu zvachose nezuva iroro nokuda kwezvakaipa zvose zvavanenge vaita, nokuti vanenge vaenda kune vamwe vanamwari.
19  “Zvino nyorai rwiyo urwu murudzidzise vanakomana vaIsraeri. Ruisei mumiromo yavo kuti rwiyo urwu ruve chapupu changu kuvanakomana vaIsraeri.
20  Nokuti ndichavaunza kunyika yandakapikira madzitateguru avo, inoyerera mukaka nouchi, uye vachadya, voguta, vokora uye votsaukira kune vamwe vanamwari, vachavashumira, vorega kundiremekedza, voputsa sungano yangu.
21  Zvino kana matambudziko mazhinji nenhamo zvikavawira, rwiyo urwu ruchavapindura sechapupu, nokuti harufaniri kukanganwika mumiromo yevana vavo, nokuti ndinonyatsoziva mafungiro avo avari kutanga kuita nhasi ndisati ndavapinza munyika yandakapika nezvayo.”
22  Naizvozvo Mosesi akanyora rwiyo urwu pazuva iroro, kuti arudzidzise vanakomana vaIsraeri.
23  Akarayira Joshua mwanakomana waNuni, akati: “Shinga, usimbe, nokuti iwe—ndiwe uchapinza vanakomana vaIsraeri munyika yandakavapikira, uye ini ndicharamba ndinewe.”
24  Zvino Mosesi paakanga angopedza kunyora mashoko omutemo uyu mubhuku kusvikira apera,
25  Mosesi akatanga kurayira vaRevhi, vatakuri veareka yesungano yaJehovha, achiti:
26  “Torai bhuku iri romutemo, muriise parutivi peareka yesungano yaJehovha Mwari wenyu, rive chapupu kwamuri.
27  Nokuti ini—ndinonyatsoziva kupandukira kwenyu nemitsipa yenyu yakaoma. Kana makapandukira Jehovha ini ndichiri mupenyu kudai, ndinemi nhasi, zvakadini kana ndafa!
28  Ndiunganidzirei varume vakuru vose vemadzinza enyu nevatungamiriri venyu, nditaure mashoko aya ivo vachinzwa, uye ndiite kuti matenga nenyika zvivapupurire.
29  Nokuti ndinonyatsoziva kuti kana ndafa chokwadi muchaita zvakaipa, uye muchatsauka panzira yandakakurayirai; uye muchawirwa nedambudziko panopera mazuva acho, nokuti muchaita zvakaipa pamberi paJehovha kuti mumugumbure nemabasa emaoko enyu.”
30  Zvino Mosesi akataura mashoko orwiyo urwu ungano yose yaIsraeri ichizvinzwa kusvikira apera:
21  “Kana munhu akawanikwa akaurayiwa ari panyika yauchapiwa naJehovha Mwari wako kuti uitore ive yako, akawira musango, zvikasazivikanwa kuti ndiani akamuuraya,
2  varume vakuru vako nevatongi vako vanofanira kubuda, voyera kusvika kumaguta akapoteredza munhu wacho akaurayiwa;
3  uye rinofanira kuva guta riri pedyo neakaurayiwa wacho. Varume vakuru veguta iroro vanofanira kutora tsiru paboka remombe, risati ramboshandiswa, risati rakweva pajoko;
4  varume vakuru veguta iroro vanofanira kuenda netsiru racho kumupata une rukova une mvura inoyerera maisarimwa kana kudyarwa mbeu, uye vanofanira kutyora mutsipa wetsiru racho imomo mumupata une rukova.
5  “Zvino vapristi, ivo vanakomana vaRevhi vanofanira kuswedera, nokuti ndivo vakasarudzwa naJehovha Mwari wako kuti vamushumire uye kuti vakomborere vachishandisa zita raJehovha, uye ndivo vanofanira kupedza nharo dzose pamusoro pemabasa ose echisimba nezvavanotaura.
6  Varume vakuru vose veguta iroro vari pedyo nomunhu wacho akaurayiwa vanofanira kubva vagezera maoko avo pamusoro petsiru racho, rine mutsipa unenge watyorerwa mumupata une rukova;
7  vanofanira kupindura vachiti, ‘Maoko edu haana kuteura ropa iri, uyewo maziso edu haana kuriona richiteurwa.
8  Haiwa Jehovha, musariverengera kuvanhu venyu vaIsraeri, vamakadzikinura, uye musaisa mhosva yeropa risina mhaka pakati pevanhu venyu vaIsraeri.’ Zvino havafaniri kuverengerwa mhosva yacho yeropa.
9  Asi iwe—uchabvisa mhosva yeropa risina mhaka pakati pako, nokuti uchaita zvakarurama pamberi paJehovha.
10  “Kana ukaenda kunorwa nevavengi vako, Jehovha Mwari wako akavaisa muruoko rwako, iwe ukavatapa;
11  uye ukaona mukadzi ane chimiro chakanaka pakati penhapwa, ukamuda uye ukamutora kuti ave mudzimai wako,
12  unofanira kubva wamuunza pakati peimba yako. Zvino ngaaveure musoro wake nokucheka nzara dzake,
13  abvise jasi raakatapwa akapfeka, agare muimba yako, acheme baba vake naamai vake kwomwedzi wose; pashure paizvozvo unofanira kurara naye, umutore kuti ave mwenga wako, uye iye anofanira kuva mudzimai wako.
14  Kana usina kumufarira, unofanira kubva wamurega achienda sezvinodiwa nomweya wake; asi haufaniri kumbomutengesa hako nemari. Haufaniri kumudzvinyirira pashure pokunge wamunyadzisa.
15  “Kana murume aine madzimai maviri, mumwe anodiwa nomumwe anovengwa, uye ivo, uya anodiwa nouya anovengwa, vakamuberekera vanakomana, mwanakomana wedangwe wova wouya anovengwa,
16  pazuva raanopa vanakomana vake nhaka yezvaainazvo, haazobvumirwi kuita kuti mwanakomana weanodiwa ave dangwe rake, zvichiita kuti mwanakomana weanovengwa, dangwe racho, arasikirwe.
17  Nokuti anofanira kubvuma mwanakomana weanovengwa kuti ndiye dangwe nokumupa zvikamu zviviri pazvinhu zvose zvaanenge ainazvo, nokuti iyeye ndiye kutanga kwesimba rake rokubereka. Udangwe ndohwake.
18  “Kana munhu aine mwanakomana akasindimara uye anopandukira, asingateereri inzwi rababa vake kana inzwi raamai vake, uye ivo vakamururamisa asi iye asingavateereri,
19  baba vake naamai vake vanofanira kumubata, vaende naye kuvarume vakuru veguta rake, kugedhi renzvimbo yake,
20  uye ngavaudze varume vakuru veguta rake kuti, ‘Uyu mwanakomana wedu akasindimara uye anopandukira; haasi kuteerera inzwi redu, anokara uye chidhakwa.’
21  Varume vose veguta rake ngavabve vamutema nematombo, uye anofanira kufa. Naizvozvo unofanira kubvisa zvakaipa pakati pako, uye vaIsraeri vose vachazvinzwa uye chokwadi vachatya.
22  “Kana munhu akaita chivi chakakodzera kutongerwa rufu, akaurayiwa, ukamuturika padanda,
23  chitunha chake hachifaniri kurara usiku hwose chiri padanda; asi unotofanira kumuviga zuva iroro nokuti munhu akaturikwa chinhu chakatukwa naMwari; uye usasvibisa nyika yako yauchapiwa naJehovha Mwari wako kuti ive nhaka yako.
25  “Kana vanhu vakaitirana nharo, vakauya kuzotongwa, ivo ngavavatongewo vataure kuti munhu akarurama, akarurama uye vataure kuti munhu akaipa, akaipa.
2  Zvino kana munhu akaipa achifanira kurohwa, mutongi ngaaitewo kuti azvambarare uye arohwe ari pamberi pake, shamhu dzinowirirana nebasa rake rakaipa.
3  Angamurova shamhu makumi mana. Haafaniri kuwedzera pana idzodzo, kuti arege kuramba achimurova shamhu zhinji kuwedzera pane idzi, hama yako ikanyadziswa pamberi pako.
4  “Usasunga muromo wenzombe painenge ichipura.
5  “Kana vana vomunhu mumwe vachigara pamwe chete, mumwe wacho akafa asina kuva nomwanakomana, mudzimai weafa haafaniri kuva womumwe murume mutorwa, wokunze. Munun’una womurume wake ngaaende kwaari, amutore kuti ave mudzimai wake, amuitire zvaanofanira kuitirwa nomuramu.
6  Dangwe raachabereka ngaritsive zita romukoma wake akafa, kuti zita rake rirege kudzimwa pakati paIsraeri.
7  “Zvino kana murume wacho akasafarira kutora chirikadzi yomukoma wake, chirikadzi yomukoma wake ngaibve yaenda kugedhi kuvarume vakuru yoti, ‘Munun’una womurume wangu aramba kuchengetedza zita romukoma wake pakati paIsraeri. Aramba kundiitira zvandinofanira kuitirwa nomuramu.’
8  Zvino varume vakuru veguta rake ngavamushevedze, vataure naye, uye iye ngaamire ipapo, ati, ‘Handina kufarira kumutora.’
9  Chirikadzi yomukoma wake ngaibve yaswedera kwaari varume vakuru vachizviona, yobvisa hwashu mutsoka yake, yomupfira mate pachiso chake yopindura, yoti, ‘Izvi ndizvo zvinofanira kuitirwa munhu asingazovaki imba yomukoma wake.’
10  Zita rake pakati paIsraeri ngarinzi ‘Imba yomunhu akabviswa hwashu yake.’
11  “Kana varume vakarwisana, mudzimai womumwe wacho akaswedera pedyo kuti anunure murume wake muruoko rwouyo ari kumurova, akatambanudza ruoko rwake, akamubata nhengo dzake dzakavanzika,
12  unofanira kubva wagura ruoko rwake. Ziso rako harifaniri kunzwa tsitsi.
13  “Usava nezvokuyeresa zviviri zvakasiyana muhomwe yako, chikuru nechiduku.
14  Usava nezvokuyeresa zveefa zviviri zvakasiyana mumba mako, chikuru nechiduku.
15  Unofanira kuramba uine chokuyeresa chakakwana uye chakarurama. Unofanira kuramba uine efa yakakwana uye yakarurama, kuti mazuva ako ave mazhinji panyika yauchapiwa naJehovha Mwari wako.
16  Nokuti munhu wose anoita zvinhu izvi, munhu wose anoita zvisina kururama, anosemesa Jehovha Mwari wako.
17  “Unofanira kuyeuka zvawakaitirwa naAmareki muri munzira pamakanga muchibva kuIjipiti,
18  kusangana kwaakaita newe, akarwisa vaiva necheshure kwako vose vaya vaisaririra, pawakanga waneta uye wapera simba; uye haana kutya Mwari.
19  Zvino kana Jehovha Mwari wako akuzorodza pavavengi vako vose vakakupoteredza munyika yauchapiwa naJehovha Mwari wako senhaka kuti uitore ive yako, unofanira kudzima kutaurwa kwaAmareki pasi pematenga. Usakanganwa.
13  “Kana muprofita kana kuti muroti wehope akamuka pakati pako, akakupa chiratidzo kana kuti chishamiso,
2  chiratidzo chacho kana kuti chishamiso chacho chikaitika, chaakataura nezvacho kwauri, achiti, ‘Ngatiteverei vamwe vanamwari, vausina kuziva, uye ngativashumirei,’
3  usateerera mashoko omuprofita iyeye kana muroti wehope idzodzo, nokuti Jehovha Mwari wenyu ari kukuedzai kuti azive kana muchida Jehovha Mwari wenyu nemwoyo yenyu yose nemweya yenyu yose.
4  Munofanira kutevera Jehovha Mwari wenyu, mumutye, muchengete mirayiro yake, muteerere inzwi rake, mumushumire, uye munamatire kwaari.
5  Muprofita iyeye kana muroti wehope dzacho iyeye anofanira kuurayiwa, nokuti akataura nezvokumukira Jehovha Mwari wenyu, iye akakubudisai munyika yeIjipiti uye akakudzikinurai muimba yevaranda, kuti iye akutsausei panzira yamakarayirwa naJehovha Mwari wenyu kuti mufambe nayo; munofanira kubvisa zvakaipa pakati penyu.
6  “Kana hama yako, mwanakomana waamai vako, kana mwanakomana wako, kana mwanasikana wako, kana mudzimai wako waunoda, kana shamwari yako yakaita somweya wako, ikaedza kukufurira pakavanda ichiti, ‘Handei tinoshumira vamwe vanamwari,’ vausina kuziva, iwe kana madzitateguru ako,
7  vamwe vanamwari vemarudzi akakupoteredzai, vaya vari pedyo nemi kana kuti vari kure nemi, kubva kune mumwe mugumo wenyika kusvikira kune mumwe mugumo wenyika,
8  usabvumirana nezvaanoda kana kumuteerera, uyewo ziso rako harifaniri kumunzwira tsitsi, uyewo haufaniri kumunzwira urombo, kana kumudzivirira;
9  asi chokwadi unofanira kumuuraya. Ruoko rwako ndirwo runofanira kutanga kuuya paari kuti umuuraye, maoko evamwe vanhu vose ozotevera.
10  Unofanira kumutema nematombo, afe, nokuti akatsvaka kukutsausa pana Jehovha Mwari wako, iye akakubudisa munyika yeIjipiti, muimba yevaranda.
11  VaIsraeri vose vachabva vazvinzwa votya, uye havazoiti chero chinhu chipi zvacho chakaita sechinhu ichi chakaipa pakati pako.
12  “Kana ukanzwa zvichinzi mune rimwe remaguta ako, rauchapiwa naJehovha Mwari wako kuti ugare imomo,
13  ‘Varume pasina vakabuda pakati pako kuti vaedze kutsausa vagari vomuguta ravo, vachiti: “Handei tinoshumira vamwe vanamwari,” vamusina kuziva,’
14  iwe unofanira kutsvakawo, woongorora uye wobvunzisisa; kana chinhu chacho chikasimbiswa kuti ichokwadi, chinhu ichi chinosemesa chakaitwa pakati pako,
15  chokwadi unofanira kuuraya vagari vomuguta iroro nomuromo webakatwa. Riparadze chose nomuromo webakatwa, iro nezvinhu zvose zviri mariri, nezvipfuwo zvaro.
16  Unofanira kuunganidzira zvose zvakapambwa mariri pakati penzvimbo yaro inoungana vanhu, upise guta racho nezvakapambwa zvaro zvose nomoto sechinopiwa chakakwana kuna Jehovha Mwari wako, uye ngarive murwi wezvakaparadzwa nokusingagumi. Harifaniri kuzombovakwazve.
17  Pazvinhu zvakatsaurwa kuti zviparadzwe hapana kana chimwe chete chinofanira kunamatira paruoko rwako, kuti Jehovha adzore kutsamwa kwake kukuru, akuitire ngoni uye akunzwire ngoni nokukuita kuti uwande, sezvaakapikira madzitateguru ako.
18  Nokuti unofanira kuteerera inzwi raJehovha Mwari wako nokuchengeta mirayiro yake yose yandiri kukurayira nhasi, kuti uite zvakarurama pamberi paJehovha Mwari wako.
14  “Imi muri vanakomana vaJehovha Mwari wenyu. Musazvicheka-cheka kana kuzviveura pahuma dzenyu nokuda kwomunhu akafa.
2  Nokuti iwe uri rudzi rutsvene kuna Jehovha Mwari wako, uye Jehovha akakusarudza kuti uve rudzi rwake, pfuma chaiyo, pakati pemarudzi ose ari pamusoro penyika.
3  “Usadya chinhu chinosemesa chorudzi chero rupi zvarwo.
4  Aya ndiwo marudzi emhuka dzamungadya: nzombe, gwai nembudzi,
5  nondo hono nemhara nemhembwe nembudzi yomusango nemharapara negwai romusango nengururu;
6  mhuka dzose dzine mahwanda akaparadzana uye dzine mahwanda akatsemuka pakati, idzo mhuka dzinodzeya. Mungadya idzodzo.
7  Asi pane dziya dzinodzeya kana kuti dzine mahwanda akaparadzana, asina kubatana, musadya dzorudzi urwu dzinoti: ngamera netsuro nembira, nokuti dzinodzeya asi hadzina mahwanda akaparadzana. Hadzina kuchena kwamuri.
8  Uyewo nguruve, nokuti ine mahwanda akaparadzana asi haidzeyi. Haina kuchena kwamuri. Musadya nyama yadzo chero ipi zvayo, uye musabata zvitunha zvadzo.
9  “Pazvinhu zvose zviri mumvura mungadya zvorudzi urwu: Mungadya henyu zvinhu zvose zvine zvimbi nemakwande.
10  Asi musadya zvinhu zvose zvisina zvimbi nemakwande. Hazvina kuchena kwamuri.
11  “Mungadya henyu shiri chero ipi zvayo yakachena.
12  Asi idzi ndidzo dzamusingafaniri kudya: gondo nehungwe negora dema,
13  ngavi tsvuku nengavi nhema noruvangu maererano nemarudzi arwo;
14  nemakunguo ose maererano nemarudzi awo;
15  nemhou nezizi neshiri yomugungwa norukodzi maererano nemarudzi arwo;
16  zizi duku nezizi rine nzeve refu nedhadha romumvura,
17  nesekwe romuromo murefu negora neshambira,
18  neshuramurove neshorechena maererano nemarudzi ayo, nemhupupu nechiremwaremwa.
19  Zvisikwa zvose zvine mapapiro zvinofamba zvakawanda hazvina kuchena kwamuri. Hazvifaniri kudyiwa.
20  Mungadya henyu zvisikwa zvose zvinobhururuka zvakachena.
21  “Hamufaniri kudya chero chinhu chipi zvacho chakafa choga. Ungachipa hako chero mutorwa upi zvake ari mukati memagedhi ako, uye angachidya hake; kana kuti chingatengeserwa wokune imwe nyika, nokuti imi muri rudzi rutsvene kuna Jehovha Mwari wenyu. “Usabika mbudzana nomukaka waamai vayo.
22  “Unotofanira kupa chegumi chezvibereko zvako zvose zvembeu yako, chiya chinobva mumunda gore negore.
23  Unofanira kudyira chegumi chezviyo zvako, waini yako itsva nemafuta ako nematangwe emombe dzako neemakwai ako pamberi paJehovha Mwari wako; kuti udzidze kutya Jehovha Mwari wako nguva dzose.
24  “Zvino kana rwendo rukanyanya kukurebera, zvokuti hauzokwanisi kuchitakura, sezvo nzvimbo ichasarudzwa naJehovha Mwari wako kuti aise zita rake ipapo ichange yakanyanya kuva kure newe, (nokuti Jehovha Mwari wako achakukomborera,)
25  unofanira kuchiita kuti chive mari, woputira mari yacho muruoko rwako woenda kunzvimbo ichasarudzwa naJehovha Mwari wako.
26  Unofanira kutengawo nemari yacho chero zvose zvingapangwa nomweya wako, mombe nemakwai nembudzi newaini nedoro rinodhaka nechinhu chero chipi zvacho chingakumbirwa nomweya wako kwauri; uye udyire ipapo pamberi paJehovha Mwari wako, ufare, iwe neimba yako.
27  Uye haufaniri kusiya muRevhi ari mukati memagedhi ako, nokuti haana mugove kana nhaka pamwe chete newe.
28  “Panopera makore matatu uuye nechegumi chose chezvibereko zvako zvegore iroro, uzviise mukati memagedhi ako.
29  Uye muRevhi, nokuti haana nhaka kana mugove pamwe chete newe, nomutorwa nenherera nechirikadzi, vari mukati memagedhi ako, ngavauye, ngavadye vagute; kuti Jehovha Mwari wako akukomborere mumabasa ose oruoko rwako auchaita.
29  Aya ndiwo mashoko esungano yakarayirwa Mosesi naJehovha kuti aite nevanakomana vaIsraeri munyika yeMoabhi, tisingabatanidzi sungano yaakanga aita navo kuHorebhi.
2  Zvino Mosesi akashevedza vaIsraeri vose, akati kwavari: “Ndimi maiona zvose zvakaitwa naJehovha pamberi penyu munyika yeIjipiti kuna Farao nevashandi vake vose nenyika yake yose,
3  miedzo mikuru yakaonekwa nemaziso enyu, zviratidzo zviya zvikuru nezvishamiso.
4  Asi Jehovha haana kukupai mwoyo wokuti muzive nemaziso okuti muone nenzeve dzokuti munzwe kusvikira nhasi.
5  ‘Pandakaramba ndichikutungamirirai kwemakore makumi mana murenje, nguo dzenyu hadzina kusakarira pamuri, uye hwashu dzenyu hadzina kusakara patsoka dzenyu.
6  Hamuna kudya chingwa, uye hamuna kunwa waini nedoro rinodhaka, kuti muzive kuti ndini Jehovha Mwari wenyu.’
7  Makazosvika munzvimbo ino, Sihoni mambo weHeshbhoni naOgi mambo weBhashani vakabuda kuti vazorwa nesu, asi takavakunda.
8  Pashure paizvozvo takatora nyika yavo tikaipa vaRubheni nevaGadhi nehafu yedzinza revaManase kuti ive nhaka yavo.
9  Naizvozvo chengetai mashoko esungano iyi muaite, kuti muite kuti zvinhu zvose zvamuchaita zvibudirire.
10  “Nhasi, mose zvenyu makamira pamberi paJehovha Mwari wenyu, vakuru vemadzinza enyu, varume vakuru venyu nevatungamiriri venyu, varume vose vaIsraeri,
11  vana venyu, madzimai enyu, nevatorwa venyu vari mumusasa wenyu, kubvira kumutemi wehuni dzenyu kusvikira kumucheri wemvura yenyu,
12  kuti mupinde musungano yaJehovha Mwari wenyu nemhiko yake, iyo Jehovha Mwari wenyu ari kuita nemi nhasi;
13  kuti akusimbisei nhasi sevanhu vake uye kuti aratidze kuti ndiMwari wenyu, sezvaakakuvimbisai uye sezvaakapikira madzitateguru enyu Abrahamu, Isaka naJakobho.
14  “Zvino handisi kuita sungano iyi nemhiko iyi nemi moga,
15  asi naiye akamira nesu nhasi pamberi paJehovha Mwari wedu uye nevaya vasiri pano nesu nhasi;
16  (nokuti imi munonyatsoziva kugara kwatakaita munyika yeIjipiti uye kupfuura kwatakaita nepakati pemarudzi amakapfuura nepakati pawo.
17  Maiona zvinhu zvawo zvinonyangadza nezvidhori zvawo zvinosemesa sendove, zvematanda nezvematombo, zvesirivha nezvendarama, zvaakanga ainazvo;)
18  kuti pakati penyu parege kuva nomurume kana mukadzi kana mhuri kana dzinza vane mwoyo unotsauka nhasi pana Jehovha Mwari wedu kuti uende kunoshumira vamwe vanamwari vemarudzi iwayo; kuti pakati penyu parege kuva nomudzi unobereka zvibereko zvomuti une muchetura uye muti unovava.
19  “Kana mumwe munhu anzwa mashoko emhiko iyi, akazvirumbidza mumwoyo make, achiti, ‘Ndichava norugare, kunyange zvazvo ndichizofamba mukuoma kwomwoyo wangu,’ aine vavariro yokuparadza zvose, chakanyatsodiridzwa nechine nyota,
20  Jehovha haazodi kumukanganwira, asi hasha dzaJehovha nokubishaira kwake zvichabva zvapfungairira murume iyeye, uye kutuka kwose kwakanyorwa mubhuku iri kuchagara paari, uye Jehovha achadzima zita rake pasi pematenga.
21  Naizvozvo Jehovha achamutsaura kuti atambudzike pamadzinza ose aIsraeri maererano nokutuka kwose kwesungano yakanyorwa mubhuku rino romutemo.
22  “Zvino chizvarwa chomunguva yemberi, ivo vanakomana venyu vachamuka shure kwenyu, vachataura, uyewo wokune imwe nyika achabva kunyika iri kure, kunyange kana vaona matambudziko enyika iyoyo nematenda ayo ayakarwariswa nawo naJehovha,
23  sarufa nomunyu nokupisa, zvokuti nyika yacho yose haizodyarwi, kana kumera, uyewo hapana kana zvinomera zvinozomera mairi, sokuparadzwa kwakaitwa Sodhoma neGomora, Adma neZebhoimu, zvakaparadzwa naJehovha akatsamwa uye aine hasha;
24  chokwadi, marudzi ose achati, ‘Jehovha akaitirei seizvi kunyika iyi? Nei akatsamwa kwazvo?’
25  Zvino vachabva vati, ‘Nokuti vakasiya sungano yaJehovha Mwari wemadzitateguru avo, yaakaita navo paakavabudisa munyika yeIjipiti.
26  Vakaenda, vakanoshumira vamwe vanamwari, vakavakotamira, vanamwari vavakanga vasina kuziva uye vaakanga asina kuvagovera.
27  Jehovha akabva atsamwira kwazvo nyika iyoyo nokuiunzira kutukwa kwose kwakanyorwa mubhuku rino.
28  Nokudaro Jehovha akavadzura panyika yavo akatsamwa uye aine hasha uye akashatirwa kwazvo, akavakanda kune imwe nyika sezvazvakaita nhasi.’
29  “Zvinhu zvakavanzwa ndezvaJehovha Mwari wedu, asi zvinhu zvakaziviswa ndezvedu nevanakomana vedu nokusingagumi, kuti tiite mashoko ose omutemo uyu.
19  “Jehovha Mwari wako paanoparadza marudzi ane nyika yauchapiwa naJehovha Mwari wako, uye iwe waadzinga, wagara mumaguta awo nomudzimba dzawo,
2  uzvitsaurire maguta matatu pakati penyika yako yauchapiwa naJehovha Mwari wako kuti ive yako.
3  Uzvigadzirire nzira, uye ukamure nharaunda yenyika yako yawakapiwa naJehovha Mwari wako kuti ive yako, kuva zvikamu zvitatu, uye inofanira kuva yokuti muurayi atizire ikoko.
4  “Zvino uyu ndiwo murayiro womuurayi angatizira ikoko uye anofanira kurarama: Kana akauraya mumwe wake asingazivi uye akanga agara asingamuvengi;
5  kana kuti kana akaenda nomumwe wake kusango kuti anounganidza huni, akasimudza ruoko rwake kuti ateme muti nedemo, simbi yacho ikavhomoka pamupinyi, ikarova mumwe wake akafa, iye anofanira kutizira kune rimwe remaguta aya ararame.
6  Zvimwe, mutsivi weropa zvaaine shungu kwazvo mumwoyo, zvakuri kure angadzingirira muurayi wacho omubata; uye angauraya mweya wake, iye asingafaniri kutongerwa rufu, nokuti akanga agara asingamuvengi.
7  Ndokusaka ndiri kukurayira ndichiti, ‘Uzvitsaurire maguta matatu.’
8  “Zvino kana Jehovha Mwari wako akawedzera nharaunda yako maererano nezvaakapikira madzitateguru ako, akakupa nyika yose yaakapikira kupa madzitateguru ako,
9  nokuti unenge wachengeta murayiro uyu wose wandiri kukurayira nhasi nokuuita, kuti ude Jehovha Mwari wako uye ufambe munzira dzake nguva dzose, unofanira kubva wawedzera mamwe maguta matatu kune aya matatu,
10  kuti parege kuva neropa risina mhosva pakati penyika yako rinoteurwa pakati penyika yako yauri kupiwa naJehovha Mwari wako kuti ive nhaka, uye parege kuva nemhosva yeropa inova pauri.
11  “Asi kana pakava nomunhu anovenga mumwe wake, akamuvandira, akamumukira, akarova mweya wake, iye ofa, munhu wacho akatizira kune rimwe remaguta aya,
12  varume vakuru veguta rake vanofanira kubva vatuma munhu, vonomutora ikoko, uye vanofanira kumuisa muruoko rwomutsivi weropa, uye anofanira kufa.
13  Ziso rako harifaniri kumunzwira tsitsi, uye unofanira kubvisa mhosva yeropa risina mhaka pakati paIsraeri, kuti uitirwe zvakanaka.
14  “Usachinja zvinoratidza pane miganhu yewokwako, kana madzitateguru achinge atara miganhu munhaka yako yauchagara nhaka munyika yauchapiwa naJehovha Mwari wako kuti uitore ive yako.
15  “Chapupu chimwe chete hachifaniri kupupurira munhu pamusoro pokukanganisa chero kupi zvako kana kuti chero chivi chipi zvacho, kana achinge aita chero chivi chipi zvacho. Nyaya yacho inofanira kusimbiswa kana papupurirwa nezvapupu zviviri kana papupurirwa nezvapupu zvitatu.
16  Kana chapupu chinoronga zvakaipa chikamukira munhu kuti chimupe mhosva yokuchitadzira,
17  varume vacho vaviri vanenge vaitirana nharo ngavamirewo pamberi paJehovha, pamberi pevapristi nevatongi vachange vachitonga mazuva iwayo.
18  Vatongi vacho vanofanira kunyatsoongorora, uye kana chapupu chacho chiri chapupu chenhema uye chapupurira hama yacho zvenhema,
19  muchiitirewo zvachanga charonga kuitira hama yacho, uye unofanira kubvisa zvakaipa pakati pako.
20  Naizvozvo vaya vanosara vachazvinzwa votya, uye havazomboitizve chero chinhu chipi zvacho chakadai pakati pako.
21  Ziso rako harifaniri kunzwa tsitsi: mweya unofanira kutsiviwa nomweya, ziso neziso, zino nezino, ruoko noruoko, tsoka netsoka.
24  “Kana munhu akawana mukadzi, akaita kuti ave mudzimai wake, kana akasamufarira nokuti anenge aona chimwe chinhu chisina kunaka paari, anofanirawo kunyora rugwaro rwokumuramba, oruisa muruoko rwake, omudzinga pamba pake.
2  Iye ngaabude mumba make, aende, ave mudzimai womumwe murume.
3  Kana murume wechipiri akamuvenga, akamunyorera rugwaro rwokumuramba, akaruisa muruoko rwake, uye akamudzinga pamba pake, kana kuti kana murume wechipiri uya akamuwana kuti ave mudzimai wake akafa,
4  murume wake wokutanga akamudzinga haazobvumirwi kumuwanazve kuti ave mudzimai wake, pashure pokunge asvibiswa; nokuti izvozvo zvinosemesa Jehovha, usaita kuti nyika yauchapiwa naJehovha Mwari wako kuti ive nhaka yako itadze.
5  “Kana murume achangowana mudzimai, haafaniri kuenda kuhondo, uye hapana chinhu chaanofanira kunzi aite. Ngaarambe akasununguka ari pamba pake kwegore rimwe chete, uye ngaafadze mudzimai wake waakawana.
6  “Hapana anofanira kutora guyo kana huyo yaro sechokumbofanobata, nokuti zvakafanana nokutora mweya kuti uve chokumbofanobata.
7  “Kana munhu akawanikwa achiba mweya pahama dzake pavanakomana vaIsraeri, akamudzvinyirira uye akamutengesa, mbavha iyoyo inofanirawo kufa. Unofanira kubvisa zvakaipa pakati pako.
8  “Chenjerera hosha yemaperembudzi kuti ungwarire uye uite maererano nezvose zvaucharayirwa nevapristi, ivo vaRevhi. Unofanira kuchenjerera kuti uite sezvandakavarayira.
9  Yeuka zvakaitirwa Miriyemu naJehovha Mwari wako pamaiva munzira muchibva kuIjipiti.
10  “Kana ukakweretesa wokwako chikwereti chero chipi zvacho, usapinda mumba make kuti utore chaanoti umbofanobata.
11  Unofanira kumira panze, uye murume wauri kupa chikwereti anofanira kukuunzira chokumbofanobata chacho panze.
12  Kana munhu wacho ari kutambudzika, haufaniri kunorara uine chaanenge ati umbofanobata.
13  Unotofanira kumudzorera chokumbofanobata chacho panongovira zuva, aende kunorara akapfeka nguo yake, akukomborere; uye uchanzi wakarurama pamberi paJehovha Mwari wako.
14  “Usabiridzira munhu wemaricho ari kutambudzika uye murombo, angava mumwe wehama dzako kana kuti mumwe wevatorwa vari munyika yako, mukati memagedhi ako.
15  Umupe mubayiro wake pazuva rake, uye zuva ngarirege kuvira uinawo, nokuti ari kutambudzika uye mweya wake uri kutarisira mubayiro wake; kuti arege kuchema kuna Jehovha pamusoro pako, chikava chivi kwauri.
16  “Vanababa havafaniri kuurayiwa nemhosva yevana, uye vana havafaniri kuurayiwa nemhosva yavanababa. Mumwe nomumwe anofanira kufira chivi chake.
17  “Usatonga mhosva yomutorwa kana nherera uchitsaudzira, uye usatora nguo yechirikadzi kuti ive chokumbofanobata.
18  Yeuka kuti iwe wakava muranda muIjipiti, Jehovha Mwari wako akakudzikinura imomo. Ndokusaka ndiri kukurayira kuti uite chinhu ichi.
19  “Kana ukakohwa goho rako mumunda mako, ukakanganwa chisote mumunda macho, usadzokera kunochitora. Ngachisare kuti chive chomutorwa, nherera nechirikadzi; kuti Jehovha Mwari wako akukomborere pamabasa ose oruoko rwako.
20  “Kana ukazunza muorivhi wako, usatsvakisisazve pamatavi awo. Ngaasare kuti ave omutorwa, nherera nechirikadzi.
21  “Kana ukakohwa mazambiringa omumunda wako wemizambiringa, usaunganidza anosarira uchitsvakisisazve. Ngaasare kuti ave omutorwa, nherera nechirikadzi.
22  Unofanira kuyeuka kuti iwe wakava muranda munyika yeIjipiti. Ndokusaka ndiri kukurayira kuti uite chinhu ichi.
5  Zvino Mosesi akashevedza vaIsraeri vose, akati kwavari: “Haiwa imi vaIsraeri, inzwai mirau nezvakatongwa zvandiri kukutaurirai muchinzwa nhasi, munofanira kuzvidzidza monyatsozviita.
2  Jehovha Mwari wedu akaita sungano nesu kuHorebhi.
3  Jehovha haana kuita sungano iyi nemadzitateguru edu, asi nesu, isu tose tiri vapenyu pano nhasi.
4  Jehovha akataura nemi zviso zvakatarirana ari mugomo pakati pomoto.
5  Panguva iyoyo chaiyo ndakanga ndakamira pakati paJehovha nemi kuti ndikuudzei shoko raJehovha, (nokuti maitya moto uye hamuna kukwira mugomo,) achiti,
6  “‘Ndini Jehovha Mwari wako, akakubudisa munyika yeIjipiti, muimba yevaranda.
7  Usambova nevamwe vanamwari pamberi pangu.
8  “‘Usazvigadzirira mufananidzo wakavezwa, chero mufananidzo upi zvawo wakaita sechinhu chero chipi zvacho chiri kumatenga ari kumusoro kana kuti chiri panyika iri pasi kana kuti chiri mumvura iri pasi penyika.
9  Usazvikotamira kana kuti kuitwa kuti uzvishumire, nokuti ini Jehovha Mwari wako ndiri Mwari anoda kuzvipira kwakazara, anoranga vanakomana nokuda kwokukanganisa kwemadzibaba, kusvikira kuchizvarwa chechitatu nechizvarwa chechina, chevaya vanondivenga;
10  asi ane mutsa worudo kusvikira kuchizvarwa chechiuru chevaya vanondida uye vanochengeta mirayiro yangu.
11  “‘Usashandisa zita raJehovha Mwari wako zvisina kukodzera, nokuti Jehovha haazoregi kuranga ani naani anoshandisa zita rake zvisina kukodzera.
12  “‘Sezvaunochengeta zuva resabata kuti uriite dzvene, sezvawakarayirwa naJehovha Mwari wako,
13  unofanira kushanda uye unofanira kuita basa rako rose mazuva matanhatu.
14  Asi zuva rechinomwe isabata rinoitirwa Jehovha Mwari wako. Usaita chero basa ripi zvaro, iwe kana mwanakomana wako kana mwanasikana wako kana murandarume wako kana murandasikana wako kana nzombe yako kana mbongoro yako kana chipfuwo chako chero chipi zvacho kana mutorwa wako anogara mukati memagedhi ako, kuti murandarume wako nomurandasikana wako vazororewo kufanana newe.
15  Unofanira kuyeuka kuti iwe wakava muranda munyika yeIjipiti, Jehovha Mwari wako akakubudisa imomo noruoko rune simba uye noruoko rwakatambanudzwa. Ndokusaka Jehovha Mwari wako akakurayira kuti uchengete zuva resabata.
16  “‘Kudza baba vako naamai vako, sezvawakarayirwa naJehovha Mwari wako; kuti mazuva ako ave mazhinji uye kuti zvikufambire zvakanaka panyika yauchapiwa naJehovha Mwari wako.
17  “‘Usaponda.
18  “‘Usaita upombwe.
19  “‘Usaba.
20  “‘Usapupurira wokwako nhema.
21  “‘Usachiva mudzimai wowokwako. Usachiva imba yowokwako noudyire, munda wake kana murandarume wake kana murandasikana wake, nzombe yake kana mbongoro yake kana chero chinhu chipi zvacho chowokwako.’
22  “Jehovha akataura Mashoko aya nenzwi guru kuungano yenyu yose mugomo ari pakati pomoto, gore nezarima, uye haana chaakawedzera; achibva azoanyora pamahwendefa maviri ematombo akandipa.
23  “Pamakanga mangonzwa inzwi richibva pakati perima, gomo paraibvira moto, makaswedera pedyo neni, vakuru vose vemadzinza enyu nevarume vakuru venyu.
24  Makabva mati, ‘Onai Jehovha Mwari wedu atiratidza kubwinya kwake noukuru hwake, uye tanzwa inzwi rake richibuda pakati pomoto. Nhasi taona kuti Mwari angataura nomunhu uye munhu wacho angaramba achirarama.
25  Saka nei tichifanira kufa, nokuti moto uyu mukuru ungatiparadza? Kana tikanzwazve inzwi raJehovha Mwari wedu, chokwadi tichafawo.
26  Nokuti ndiani aripo pavanhu vose akanzwa inzwi raMwari mupenyu achitaura ari pakati pomoto sezvataita akaramba achirarama?
27  Imi endai pedyo munzwe zvose zvichataurwa naJehovha Mwari wedu; uye ndimi muchataura nesu zvose zvichataurwa naJehovha Mwari wedu kwamuri, uye tichateerera tozviita.’
28  “Naizvozvo Jehovha akanzwa mashoko enyu pamakataura neni, Jehovha akati kwandiri, ‘Ndanzwa mashoko evanhu ava, avataura newe. Vaita zvakanaka pane zvose zvavataura.
29  Kudai vaizongoita kuti mwoyo yavo inditye uye kuti vachengete mirayiro yangu nguva dzose, kuti zvivafambire zvakanaka, ivo nevanakomana vavo nokusingagumi!
30  Enda uti kwavari: “Dzokerai kumba kumatende enyu.”
31  Iwe mira pano neni, rega nditaure newe mirayiro yose nemirau nezvakatongwa zvaunofanira kuvadzidzisa uye zvavanofanira kuita munyika yandichavapa kuti ive yavo.’
32  Munofanira kuchenjerera kuti muite sezvamakarayirwa naJehovha Mwari wenyu. Musatsaukira kurudyi kana kuruboshwe.
33  Munofanira kufamba munzira dzose dzamakarayirwa naJehovha Mwari wenyu, kuti murarame uye zvikufambirei zvakanaka, muve nemazuva mazhinji munyika yamuchatora kuti ive yenyu.
15  “Panopera makore manomwe oga oga unofanira kusunungura.
2  Aya ndiwo masununguriro aunofanira kuita: mukweretesi wose achasunungura chikwereti chaangaita kuti mumwe wake ave nacho. Haafaniri kumanikidza mumwe wake kana hama yake kuti iripe, nokuti kusunungura kunoitirwa Jehovha kunofanira kuziviswa.
3  Ungamanikidza wokune imwe nyika kuti aripe; asi ruoko rwako ngarusunungure chero chinhu chako chipi zvacho chingava chiine hama yako.
4  Zvisinei, pakati pako hapana anofanira kuva murombo, nokuti chokwadi Jehovha achakukomborera munyika yauri kupiwa naJehovha Mwari wako senhaka kuti uitore ive yako,
5  kana ukangoteerera inzwi raJehovha Mwari wako kuti uchenjerere kuita murayiro uyu wose wandiri kukurayira nhasi.
6  Nokuti Jehovha Mwari wako achakukomborera sezvaakakupikira, uye uchakweretesa marudzi mazhinji uchiwana chokumbofanobata, asi iwe hauzokwereti; uchatonga marudzi mazhinji, asi iwo haazokutongi.
7  “Kana imwe yehama dzako ikava murombo pakati pako mune rimwe remaguta ako, munyika yako yauri kupiwa naJehovha Mwari wako, usaomesa mwoyo wako kana kupfumbatira ruoko rwako kuhama yako murombo.
8  Nokuti unofanira kupfumbanura ruoko rwako norupo kwaari, uye unotofanira kumukweretesa uchiwana chokumbofanobata maererano nezvaanoda, zvaanoshayiwa.
9  Chenjerera kuti shoko rakaipa rirege kuva mumwoyo mako, uchiti, ‘Gore rechinomwe, gore rokusunungura, rava pedyo,’ ziso rako rova risina rupo kuhama yako murombo, worega kumupa chinhu, iye oshevedzera kuna Jehovha pamusoro pako, chikava chivi kwauri.
10  Unotofanira kumupa, mwoyo wako haufaniri kuomera paunomupa, nokuti Jehovha Mwari wako achakukomborera nokuda kweizvi mumabasa ako ose uye pane zvose zvaunoita.
11  Nokuti murombo haazomboshayikwi munyika. Ndokusaka ndiri kukurayira, ndichiti, ‘Unofanira kupfumbanura ruoko rwako norupo kuhama yako inotambudzika uye iri murombo iri munyika yako.’
12  “Kana ukatengeserwa hama yako, muHebheru kana mukadzi muHebheru, akakushandira kwemakore matanhatu, mugore rechinomwe unofanira kubva wamuendesa abve kwauri somunhu akasununguka.
13  Kana ukamuendesa achibva kwauri asununguka, usamuendesa asina chinhu.
14  Umugovere chimwe chinhu chinobva paboka rako rezvipfuwo nepaburiro rako nepachisviniro chako chemafuta nechewaini. Umupe sokukomborerwa kwawakaitwa naJehovha Mwari wako.
15  Unofanira kuyeuka kuti iwe wakava muranda munyika yeIjipiti, Jehovha Mwari wako akakudzikinura. Ndokusaka ndiri kukurayira chinhu ichi nhasi.
16  “Kana akati kwauri, ‘Handidi hangu kukusiyai!’ nokuti anokuda uye anoda imba yako, zvazvaiva zvakamunakira paaiva newe,
17  unofanirawo kutora mutsunda, uboorere nzeve yake pasuo, uye ngaave muranda wako nokusingagumi. Uitewo seizvi kumurandasikana wako.
18  Ngazvirege kuva zvinhu zvakakuomera paunomurega achienda achibva kwauri somunhu akasununguka; nokuti akakushandira kwemakore matanhatu basa rinoenzanirana nomubhadharo womunhu wemaricho wakapetwa kaviri, uye Jehovha Mwari wako akakukomborera mune zvose zvawaiita.
19  “Utsaurire Jehovha Mwari wako mukono wose unotanga kuberekwa pamombe dzako nepamakwai ako. Usaita basa nenzombe yako inotanga kuberekwa, kana kuveura mwana anotanga kuberekwa pamakwai ako.
20  Unofanira kuudya pamberi paJehovha Mwari wako gore negore munzvimbo ichasarudzwa naJehovha, iwe neimba yako.
21  Kana ukava wakaremara, uri chirema kana kuti bofu, chero urema hupi zvahwo hwakaipa, usaubayira kuna Jehovha Mwari wako.
22  Unofanira kuudyira mukati memagedhi ako, vose zvavo, munhu akachena nomunhu asina kuchena vangadya, sezvinoitwa mhara uye sezvinoitwa nondo hono.
23  Asi usadya ropa rawo. Unofanira kuridururira pasi semvura.
20  “Kana ukaenda kunorwa nevavengi vako, ukaona mabhiza nengoro dzehondo, vanhu vazhinji kukupfuura, usavatya; nokuti Jehovha Mwari wako anewe, iye akakubudisa munyika yeIjipiti.
2  Pamunenge maswedera pedyo kuti murwe, mupristi anofanira kuswedera otaura nevanhu.
3  Anofanira kuti kwavari, ‘Haiwa imi vaIsraeri, inzwai, muri kuswedera pedyo nhasi kuti murwe nevavengi venyu. Mwoyo yenyu ngairege kutya. Musatya momhanya mavhunduka kana kuvadedera,
4  nokuti Jehovha Mwari wenyu ari kufamba nemi kuti akurwirei pavavengi venyu kuti akuponesei.’
5  “Vatungamiriri vanofanirawo kutaura nevanhu vachiti, ‘Pane murume akavaka imba itsva asi asati aitsaurira here? Ngaaende, adzokere kumba kwake, kuti arege kufira kuhondo, mumwe murume akazoitsaurira.
6  Pane murume akadyara munda wemizambiringa asi asati atanga kuushandisa here? Ngaaende, adzokere kumba kwake, kuti arege kufira kuhondo, mumwe murume akazotanga kuushandisa.
7  Pane murume akavimbisa mukadzi kuti achamuroora asi asati amutora here? Ngaaende, adzokere kumba kwake, kuti arege kufira kuhondo, mumwe murume akamutora.’
8  Vatungamiriri ngavataurezve nevanhu vachiti, ‘Pane murume anotya uye asina ushingi here? Ngaaende, adzokere kumba kwake, kuti arege kuita kuti mwoyo yehama dzake itye sezvinoita mwoyo wake.’
9  Kana vatungamiriri vapedza kutaura nevanhu, ngavagadzewo vakuru vemauto kuti vatungamirire vanhu.
10  “Kana ukaswedera pedyo neguta kuti urirwise, unofanira kurizivisawo mashoko orugare.
11  Kana rikakupindura mhinduro ine rugare uye rikakuvhurira masuo aro, vanhu vose vanowanikwa mariri ngavave vako kuti vashande basa rokumanikidzirwa, uye ngavakushumire.
12  Asi kana rikasaita rugare newe, rikaita zvehondo newe, uye iwe uchifanira kurikomba,
13  Jehovha Mwari wako achariisawo muruoko rwako, uye unofanira kuuraya vanhurume vose vari mariri nomuromo webakatwa.
14  Vakadzi chete nevana vaduku nezvipfuwo nezvose zvinenge zviri muguta racho, zvose zvaunenge wapamba mariri uzvitore kuti zvive zvako; udye zvakapambwa kuvavengi vako, vawakapiwa naJehovha Mwari wako.
15  “Ndizvo zvauchaitira maguta ose ari kure kwazvo newe asiri maguta emarudzi aya.
16  Asi haufaniri kuchengetedza chero chinhu chipi zvacho chiri chipenyu mumaguta evanhu ava auri kupiwa naJehovha Mwari wako kuti ave nhaka yako,
17  nokuti chokwadi unofanira kuaparadza chose, vaHiti nevaAmori, vaKenani nevaPerizi, vaHivhi nevaJebhusi, sezvawakarayirwa naJehovha Mwari wako;
18  kuti varege kukudzidzisai kuita maererano nezvinhu zvavo zvose zvinosemesa, zvavakaitira vanamwari vavo, mukatadzira Jehovha Mwari wenyu.
19  “Kana ukakomba guta kwemazuva mazhinji uchirirwisa kuti uritore, usaparadza miti yaro nokuitema nedemo; nokuti uchaidya, usaitema, nokuti muti womusango munhu here anofanira kukombwa newe?
20  Asi muti waunoziva kuti hausi muti wezvokudya bedzi, ndiwo wauchaparadza, uuteme wovaka masvingo okurwisa guta racho riri kurwa newe, kusvikira rakundwa.
1  Aya ndiwo mashoko akataurwa naMosesi kuvaIsraeri vose vaiva munzvimbo yaJodhani murenje, pamapani erenje aiva pakatarisana neSufi, pakati peParani neToferi neRabhani neHazeroti neDhizahabhu,
2  nokuti kubva kuHorebhi nenzira yokuGomo reSeiri kuenda kuKadheshi-bhaneya zvaitora mazuva gumi nerimwe.
3  Mugore rechimakumi mana, mumwedzi wechigumi nomumwe, pazuva rokutanga romwedzi wacho, Mosesi akataura nevanakomana vaIsraeri maererano nezvose zvakanga zvarayirwa naJehovha nokuda kwavo,
4  pashure pokunge akunda Sihoni mambo wevaAmori, aigara muHeshbhoni, naOgi mambo weBhashani, aigara muAshtaroti, muEdrei.
5  Mosesi akatsanangura mutemo uyu ari munzvimbo yaJodhani, munyika yeMoabhi, achiti:
6  “Jehovha Mwari wedu akataura nesu paHorebhi, achiti, ‘Nguva yamagara munzvimbo ino ine makomo yakwana.
7  Dzokai muende kunzvimbo ine makomo yevaAmori nokuvavakidzani vavo vose vari muArabha, nzvimbo ine makomo neShefera neNegebhu nemhenderekedzo yegungwa, nyika yevaKenani, neRebhanoni, kusvikira kurwizi rukuru, irwo rwizi rwaYufratesi.
8  Onai, ndinoisa nyika yacho pamberi penyu. Pindai mutore nyika iyo Jehovha akapikira madzibaba enyu, Abrahamu, Isaka naJakobho, kuti achavapa ivo nevana vavo vaizovatevera.’
9  “Zvino panguva iyoyo chaiyo ndakati kwamuri, ‘Handikwanisi kukutakurai ndiri ndoga.
10  Jehovha Mwari wenyu akaita kuti muve vazhinji, uye nhasi mava vazhinji senyeredzi dzokumatenga.
11  Jehovha Mwari wemadzitateguru enyu ngaaite kuti muwedzere kane chiuru kupfuura zvamuri, uye ngaakukomborerei sezvaakakupikirai.
12  Ndingatakura sei kurema kwamunoita uye mutoro wenyu nokupopota kwenyu ndiri ndoga?
13  Torai varume vemadzinza enyu vakachenjera, vakangwara uye vane zivo, ndivagadze kuti vave vakuru venyu.’
14  Makabva mandipindura mukati, ‘Chinhu chamatitaurira kuti tiite chakanaka.’
15  Naizvozvo ndakatora vatungamiriri vemadzinza enyu, varume vakachenjera, vane zivo, ndikavagadza kuti vave vatungamiriri venyu, vakuru vezviuru nevakuru vemazana nevakuru vemakumi mashanu nevakuru vemakumi nevakuru vakuru vemadzinza enyu.
16  “Zvino panguva iyoyo chaiyo ndakarayira vatongi venyu, ndichiti, ‘Pamunenge muchinzwa mhosva dziri pakati pehama dzenyu, mutonge zvakarurama pakati pomunhu nehama yake kana kuti nomutorwa wake.
17  Musasarura pakutonga. Inzwai muduku zvakafanana nomukuru. Musatya munhu, nokuti kutonga ndokwaMwari; muuye kwandiri nemhosva inenge yakanyanya kukuomerai, kuti ndiinzwe.’
18  Panguva iyoyo chaiyo ndakakurayirai zvinhu zvose zvamunofanira kuita.
19  “Takabva tatama paHorebhi, tikafamba nomurenje riya guru uye rinotyisa, ramakaona, nenzira inoenda kunzvimbo ine makomo yevaAmori, sezvatakanga tarayirwa naJehovha Mwari wedu; tikazosvika kuKadheshi-bhaneya.
20  Zvino ndakati kwamuri, ‘Masvika kunzvimbo ine makomo yevaAmori, yatiri kupiwa naJehovha Mwari wedu.
21  Onai, Jehovha Mwari wenyu aisa nyika yacho pamberi penyu. Kwirai munoitora, sezvamakataurirwa naJehovha Mwari wemadzitateguru enyu. Musatya, kana kuvhunduka.’
22  “Zvisinei, mose makauya pedyo neni mukati, ‘Ngatitumei varume mberi kwedu kuti vationgororere nyika uye vadzoke kwatiri neshoko rine chokuita nenzira yatinofanira kukwira nayo nemaguta atichasvika kwaari.’
23  Chinhu chacho chakava chakanaka kwandiri, zvokuti ndakatora varume venyu gumi nevaviri, mumwe chete nokuda kwedzinza rimwe nerimwe.
24  Vakabva vatendeuka, vakakwira munzvimbo ine makomo, vakasvika kumupata une rukova weEshkori, vakaisora.
25  Vakatora zvimwe zvibereko zvenyika yacho nemaoko avo vakauya nazvo kwatiri, vakadzoka neshoko kwatiri, vachiti, ‘Nyika yatiri kupiwa naJehovha Mwari wedu yakanaka.’
26  Asi hamuna kuda kukwira, uye makatanga kupandukira murayiro waJehovha Mwari wenyu.
27  Makaramba muchinyunyuta muri mumatende enyu, muchiti, ‘Jehovha akatibudisa munyika yeIjipiti kuti atiise mumaoko evaAmori, kuti vatitsakatise, nokuti aitivenga.
28  Tiri kuenda kupi? Hama dzedu dzakaita kuti mwoyo yedu itye, dzichiti: “Ikoko takaona vanhu vahombe uye varefu kutipfuura, maguta makuru uye akavakirirwa kusvikira kumatenga, uyewo vanakomana vevaAnaki.”’
29  “Naizvozvo ndakati kwamuri, ‘Musavavhunduka kana kuvatya.
30  Jehovha Mwari wenyu ndiye achakutungamirirai. Achakurwirai maererano nezvose zvaakakuitirai muIjipiti makatarira,
31  uye murenje, mamakaona matakurirwo amakaitwa naJehovha Mwari wenyu sokutakura kunoita murume mwanakomana wake, munzira yose yamakafamba kusvikira masvika kunzvimbo ino.’
32  Asi pasinei neshoko iri hamuna kutenda muna Jehovha Mwari wenyu,
33  aikutungamirirai panzira, kuti akusorerei nzvimbo yokuti mudzike musasa, achishandisa moto usiku kuti muone nzira yamunofanira kufamba nayo uye achishandisa gore masikati.
34  “Nguva yose iyi Jehovha akanzwa mashoko enyu. Naizvozvo akatsamwa, akapika achiti,
35  ‘Hapana kana mumwe chete pavarume ava vechizvarwa ichi chakaipa achaona nyika yakanaka yandakapika kuti ndichapa madzibaba enyu,
36  kunze kwaKarebhi mwanakomana waJefune. Iye achaiona, uye ndichapa iye nevanakomana vake nyika yaakatsika pairi, nokuti akatevera Jehovha zvizere.
37  (Jehovha akatonditsamwirawo ini nokuda kwenyu, achiti, ‘Iwewo hauzopindi imomo.
38  Joshua mwanakomana waNuni, amire pamberi pako, ndiye achapinda imomo.’ Iye akamusimbisa, nokuti achaita kuti Israeri aigare nhaka.)
39  Asi vana venyu vamakati nezvavo: “Vachapambwa!” nevanakomana venyu avo nhasi vasingazivi chakanaka kana chakaipa, ava vachapinda imomo, ndichavapa iyo, uye vachaita kuti ive yavo.
40  Asi imi tendeukai, mutame muende kurenje riri pedyo nenzira inoenda kuGungwa Dzvuku.’
41  “Makabva mapindura, mukati kwandiri, ‘Takatadzira Jehovha. Isu—tichakwira tonorwa maererano nezvose zvatakarayirwa naJehovha Mwari wedu!’ Naizvozvo mumwe nomumwe wenyu akasungira zvombo zvake zvehondo, mukafunga kuti zviri nyore kukwira mugomo.
42  Asi Jehovha akati kwandiri, ‘Vaudze kuti: “Musakwira kunorwa, nokuti handisi pakati penyu; kuti murege kukundwa nevavengi venyu.”’
43  Naizvozvo ndakataura nemi, uye hamuna kuteerera asi makatanga kupandukira murayiro waJehovha uye kuita manyawi, mukaedza kukwira mugomo.
44  VaAmori vaigara mugomo iroro vakabva vabuda kuzosangana nemi, vakakudzingirirai, sezvinoita nyuchi, vakakuparadzirai muSeiri kusvikira kuHoma.
45  Pashure paizvozvo makadzoka, mukatanga kuchema pamberi paJehovha, asi Jehovha haana kuteerera inzwi renyu, uyewo haana kukupai nzeve.
46  Naizvozvo makaramba muchigara muKadheshi kwemazuva mazhinji, mazuva mazhinji seamakagara ikoko.
2  “Zvino takatendeuka, tikatama kuti tiende kurenje nenzira yokuGungwa Dzvuku, sokutaura kwakanga kwaita Jehovha kwandiri; uye takaita mazuva mazhinji tichitenderera Gomo reSeiri.
2  Jehovha akazoti kwandiri,
3  ‘Nguva yamatenderera gomo iri yakwana. Tendeukai muende kuchamhembe.
4  Rayira vanhu, uchiti: “Muri kupfuura nepamuganhu wehama dzenyu, vanakomana vaIsau, vari kugara muSeiri; vachakutyai, uye munofanira kuchenjerera kwazvo.
5  Musakakavadzana navo, nokuti handizokupii nyika yavo kunyange nzvimbo yakaita sokufara kwakaita pasi petsoka; nokuti ndakapa Isau Gomo reSeiri kuti rive rake.
6  Mudye zvokudya zvamungatenga kwavari nemari; uyewo munwe mvura yamungatenga kwavari nemari.
7  Nokuti Jehovha Mwari wenyu akakukomborerai pamabasa ose emaoko enyu. Anonyatsoziva kufamba kwenyu nomurenje rino guru. Jehovha Mwari wenyu ave anemi kwemakore makumi mana aya. Hapana chamakashayiwa.”’
8  Naizvozvo takabva kuhama dzedu, ivo vanakomana vaIsau, vanogara muSeiri, kunzira yokuArabha, kuErati nokuEziyoni-gebheri. “Takazotendeuka, tikapfuurira nenzira yokurenje reMoabhi.
9  Jehovha akabva ati kwandiri, ‘Musanetsa vaMoabhi kana kurwa navo, nokuti handizokupii nyika yavo kuti ive yenyu, nokuti ndakapa Ari kuvanakomana vaRoti kuti rive ravo.
10  (VaEmimu vaigara mariri munguva yekare, vaiva vanhu vahombe, vazhinji uye varefu sevaAnaki.
11  VaRefaimu vaionekwawo sevaAnaki, uye vaMoabhi vaivashevedza kuti vaEmimu.
12  VaHori vaigara muSeiri munguva yekare, uye vanakomana vaIsau vakavadzinga, vakavatsakatisa pamberi pavo, vakagara munzvimbo yavo, sezvinofanira kuita vaIsraeri kunyika yavo, yavachapiwa naJehovha.)
13  Panguva ino simukai muyambuke mupata une rukova weZeredhi.’ Naizvozvo takayambuka mupata une rukova weZeredhi.
14  Mazuva atakafamba kubva kuKadheshi-bhaneya kusvikira tayambuka mupata une rukova weZeredhi aiva makore makumi matatu nemasere, kusvikira chizvarwa chose chevarume vehondo chapera pakati pomusasa, sezvavakanga vapikirwa naJehovha.
15  Ruoko rwaJehovha rwaivawo pavari kuti ruvanetse uye ruvabvise pakati pomusasa, kusvikira vapera.
16  “Zvino varume vose vehondo vachangopera kufa pakati pevanhu,
17  Jehovha akataurazve neni, achiti,
18  ‘Nhasi muri kupfuura nomunharaunda yeMoabhi, kureva Ari,
19  musvike pedyo nepakatarisana nevanakomana vaAmoni. Musavanetsa kana kukakavadzana navo, nokuti handizokupii chero nyika ipi zvayo yevanakomana vaAmoni kuti ive yenyu, nokuti ndakaipa vanakomana vaRoti kuti ive yavo.
20  Iyo yaimbonzi inyika yevaRefaimu. (VaRefaimu vaigara mairi munguva yekare, uye vaAmoni vaivati vaZamzumimu.
21  Vaiva vanhu vahombe, vazhinji uye varefu sezvakaita vaAnaki; asi Jehovha akavatsakatisa pamberi pavo, kuti vavadzinge uye vagare munzvimbo yavo;
22  sezvaakaitira vanakomana vaIsau, vari kugara muSeiri, paakatsakatisa vaHori pamberi pavo, kuti vavadzinge uye vagare munzvimbo yavo kusvikira nhasi.
23  Asi vaAvhimu, vaigara mumisha yaisvika kuGaza, vakatsakatiswa nevaKaftorimu, vaya vaibva kuKaftori, kuti ivo vagare munzvimbo yavo.)
24  “‘Simukai, tamai pano muyambuke mupata une rukova weAnoni. Onai, ndaisa Sihoni mambo weHeshbhoni, muAmori, mumaoko enyu. Naizvozvo tangai kutora nyika yake kuti ive yenyu, uye irwai naye.
25  Nhasi ndichatanga kuita kuti marudzi ari pasi pematenga ose akuvhundukei uye akutyei, achanzwa mashoko pamusoro penyu; uye achadedera ova nemarwadzo akaita seaya okusununguka nokuda kwenyu.’
26  “Ndakabva ndatuma nhume kubva kurenje reKedhemoti kuti dziende kuna Sihoni mambo weHeshbhoni nemashoko orugare, ndichiti,
27  ‘Ndibvumire kupfuura nomunyika yako. Ndichafamba nomumugwagwa chete. Handizotsaukiri kurudyi kana kuruboshwe.
28  Ndichadya zvokudya zvauchanditengesera nemari; uye ndichanwa mvura yauchandipa ndichiripa mari. Ingondibvumira kupfuura ndichifamba netsoka dzangu,
29  sezvandakangoitirwa nevanakomana vaIsau vanogara muSeiri nevaMoabhi vanogara muAri, kusvikira ndayambuka Jodhani ndichipinda munyika yatichapiwa naJehovha Mwari wedu.’
30  Asi Sihoni mambo weHeshbhoni haana kutibvumira kupfuura nemaaiva, nokuti Jehovha Mwari wenyu akanga amurega achisindimara uye arega mwoyo wake uchioma, kuti amuise muruoko rwenyu sezvazvakaita nhasi.
31  “Jehovha akabva ati kwandiri, ‘Ona, ndatanga kuisa Sihoni nenyika yake muruoko rwako. Tanga kutora nyika yake kuti ive yako.’
32  Sihoni paakabuda, iye nevanhu vake vose, kuzorwa nesu kuJahazi,
33  Jehovha Mwari wedu akabva amuisa mumaoko edu, zvokuti takamukunda iye nevanakomana vake nevanhu vake vose.
34  Panguva iyoyo chaiyo takatora maguta ake ose, tikaparadza chose maguta ose, varume nevakadzi nevana vaduku. Hatina kusiya kana mumwe chete akapona.
35  Takangopamba zvipfuwo chete, pamwe chete nezvatakapamba mumaguta atakanga tatora.
36  Kubva kuAroeri, riri pamahombekombe omupata une rukova weAnoni, neguta riri mumupata une rukova, kusvikira kuGiriyedhi, pakanga pasina taundi rakanga rakanyanya kukwirira nokuda kwedu. Jehovha Mwari wedu akaaisa ose mumaoko edu.
37  Asi hamuna kuenda pedyo nenyika yevanakomana vaAmoni, mahombekombe ose omupata une rukova weJabhoki, kana maguta enharaunda ine makomo, kana chinhu chipi zvacho chakanga charayirwa naJehovha Mwari wedu.
3  “Zvino takatendeuka, tikaenda nenzira yokuBhashani. Ogi mambo weBhashani akabuda, iye nevanhu vake vose, kuzorwa nesu kuEdrei.
2  Naizvozvo Jehovha akati kwandiri, ‘Usamutya, nokuti ndichamuisa muruoko rwako, iye nevanhu vake vose nenyika yake; umuitire sezvawakaitira Sihoni mambo wevaAmori, aigara muHeshbhoni.’
3  Naizvozvo Jehovha Mwari wedu akaisawo Ogi mambo weBhashani nevanhu vake vose mumaoko edu, tikaramba tichimurwisa kusvikira asisina kana akapona.
4  Panguva iyoyo chaiyo takatora maguta ake ose. Hapana taundi ratisina kuvatorera, maguta makumi matanhatu, nharaunda yose yeAgobhu, umambo hwaOgi aiva muBhashani.
5  Ose aya aiva maguta akanga akavakirirwa norusvingo rurefu, masuo nemizariro, tisingabatanidzi mataundi mazhinji kwazvo okumaruwa.
6  Zvisinei, takaaparadza chose, sezvatakanga taita kuna Sihoni mambo weHeshbhoni, patakaparadza chose maguta ose, varume, vakadzi, nevana vaduku.
7  Takatora zvipfuwo zvose nezvinhu zvakapambwa mumaguta acho kuti zvive zvinhu zvedu zvatakapamba.
8  “Panguva iyoyo chaiyo takatora nyika mumaoko emadzimambo maviri evaAmori aiva munzvimbo yaJodhani, kubvira kumupata une rukova weAnoni kusvikira kuGomo reHemoni;
9  (vaSidhoni vaishevedza Hemoni kuti Siriyoni, uye vaAmori vairishevedza kuti Seniri,)
10  maguta ose enyika yakati sandara neGiriyedhi yose neBhashani yose kusvikira kuSareka neEdrei, maguta oumambo hwaOgi aiva muBhashani.
11  Nokuti Ogi chete, mambo weBhashani ndiye akasara pane vakanga vasara pavaRefaimu. Tarirai! Hwanyanza hwake hwaiva hwanyanza hwesimbi. Hahusi muRabha revanakomana vaAmoni here? Hwakanga hwakareba makubhiti mapfumbamwe, uye hwakafara makubhiti mana, kana tichienzanisa nekubhiti romunhu.
12  Panguva iyoyo chaiyo takatora nyika iyi kuti ive yedu; kubvira kuAroeri, riri pedyo nomupata une rukova weAnoni, nehafu yenharaunda ine makomo yeGiriyedhi, uye ndakapa vaRubheni nevaGadhi maguta aro.
13  Nzvimbo yose yeGiriyedhi neBhashani yose youmambo hwaOgi ndakaipa hafu yedzinza raManase. Nharaunda yose yeAgobhu yeBhashani yose, hainzi nyika yevaRefaimu here?
14  “Jairi mwanakomana waManase akatora nharaunda yose yeAgobhu kusvikira kumuganhu wevaGeshuri nevaMaakati, akatumidza misha iyoyo yeBhashani zita rake rokuti Havhoti-jairi, kusvikira nhasi.
15  Makiri ndakamupa Giriyedhi.
16  VaRubheni nevaGadhi ndakavapa kubvira kuGiriyedhi kusvikira kumupata une rukova weAnoni, pakati pomupata wacho pari pamuganhu, kusvikira kuJabhoki, mupata une rukova uri muganhu wevanakomana vaAmoni;
17  uye Arabha naJodhani nomuganhu wacho, kubvira kuKinereti kusvikira kugungwa reArabha, Gungwa roMunyu, riri mujinga menzvimbo dzakatenuka dzePisga nechokunobuda zuva.
18  “Naizvozvo panguva iyoyo chaiyo ndakakurayirai, ndichiti, ‘Jehovha Mwari wenyu akupai nyika ino kuti ive yenyu. Muchayambuka, makagadzirira kurwa, muri pamberi pehama dzenyu, ivo vanakomana vaIsraeri, varume vose vakashinga.
19  Madzimai enyu nevana venyu nezvipfuwo zvenyu (ndinonyatsoziva kuti mune zvipfuwo zvizhinji) ndizvo chete zvicharamba zvichigara mumaguta enyu andakakupai,
20  kusvikira Jehovha apa hama dzenyu zororo, sezvamakaitwa, uye ivowo vaita kuti nyika yavachapiwa naJehovha Mwari wenyu mhiri kwaJodhani ive yavo; mozodzoka henyu, mumwe nomumwe kunhaka yake yandakakupai.’
21  “Zvino panguva iyoyo chaiyo ndakarayira Joshua, ndichiti, ‘Maziso enyu ari kuona zvose zvakaitirwa madzimambo maviri aya naJehovha Mwari wenyu. Jehovha achaita saizvozvowo kuumambo hwose hwamuchayambukira kwahuri.
22  Musavatya, nokuti Jehovha Mwari wenyu Ndiye achakurwirai.’
23  “Zvino panguva iyoyo chaiyo ndakateterera kuti ndinzwirwe nyasha naJehovha, ndichiti,
24  ‘Haiwa Changamire Ishe Jehovha, imi ndimi makatanga kuita kuti mushumiri wenyu aone ukuru hwenyu noruoko rwenyu rune simba, nokuti ndiani mwari ari kumatenga kana kuti ari panyika, anoita mabasa akaita seenyu nezvinhu zvesimba zvakaita sezvenyu?
25  Ndapota, ndibvumirei henyu kuti ndiyambuke, ndione nyika yakanaka iri mhiri kwaJodhani, nharaunda iyi yakanaka ine makomo pamwe chete neRebhanoni.’
26  Jehovha akaramba akanditsamwira kwazvo nokuda kwenyu uye haana kunditeerera; asi Jehovha akati kwandiri, ‘Zvakwana! Usazombotaurazve neni nezvenyaya iyi.
27  Kwira pamusoro pePisga, utarire kumavirira nokuchamhembe nokumaodzanyemba nokumabvazuva uone nemaziso ako, nokuti hauzoyambuki rwizi rwaJodhani urwu.
28  Rayira Joshua, umukurudzire uye umusimbise, nokuti ndiye achayambuka ari pamberi pevanhu ava uye ndiye achaita kuti vagare nhaka nyika yauchaona.’
29  Panguva yose iyi takanga tichigara mumupata uri pakatarisana neBheti-peori.
33  Zvino ichi ndicho chikomborero icho Mosesi munhu waMwari wechokwadi akakomborera nacho vanakomana vaIsraeri asati afa.
2  Akati: “Jehovha—akauya achibva kuSinai,Akavapenyera achibva kuSeiri.Akapenya achibva kunzvimbo ine makomo yeParani,Uye akanga aine makumi ezviuru evatsvene,Kurudyi rwake kuine varwi vavo.
3  Aidawo vanhu vake;Vatsvene vavo vose vari muruoko rwenyu.Ivo—vakatsenhama patsoka dzenyu;Vakatanga kugamuchira mamwe mashoko enyu.
4  (Mosesi akatipa mutemo somurayiro,Nhaka yeungano yaJakobho.)
5  Akava mambo pakati paJeshuruni,Vakuru vevanhu pavakaungana,Iwo madzinza ose aIsraeri.
6  Rubheni ngaararame arege kufa,Uye varume vake ngavarege kuva vashoma.”
7  Ichi ndicho chaiva chikomborero chaJudha, zvaakati: “Haiwa Jehovha, inzwai inzwi raJudha,Muuye naye kune vanhu vake.Maoko ake akarwira zvinhu zvake;Uye ivai mubatsiri wake pamhandu dzake.”
8  Kuna Revhi akati: “Tumimu yako neUrimu yako ndezvomunhu akavimbika kwauri,Wawakaedza paMasa.Wakatanga kurwisana naye pedyo nemvura yeMeribha,
9  Murume akati kuna baba vake naamai vake, ‘Handina kumuona.’Haana kubvuma kunyange hama dzake,Uye haana kuziva vanakomana vake.Nokuti vakachengeta shoko renyu,Uye vakaramba vachichengeta sungano yenyu.
10  Ngavarayiridze Jakobho pane zvamakatongaUye varayiridze Israeri mutemo wenyu.Ngavapisire rusenzi pamberi pemhino dzenyuNechinopiwa chakakwana paatari yenyu.
11  Haiwa Jehovha, komborerai simba rake,Farirai basa remaoko ake.Vaya vanomumukira vakuvadzei kwazvo muhudyu mavo,Nevaya vanomuvenga kwazvo, kuti varege kusimuka.”
12  Kuna Bhenjamini akati: “Anodiwa naJehovha ngaagare akachengetwa naye,Paanenge akamudzivirira zuva rose,Uye ngaagare pakati pemapfudzi ake.”
13  Kuna Josefa akati: “Nyika yake ngairambe ichikomborerwa naJehovhaNezvinhu zvakanaka kwazvo zvokudenga, nedova,Nemvura yakadzika iri pasi,
14  Nezvinhu zvakanaka kwazvo, zvibereko zvezuva,Nezvinhu zvakanaka kwazvo, zvibereko zvomwedzi mumwe nomumwe,
15  Nezvinhu zvakanaka kwazvo zvinobva pamakomo okumabvazuva,Nezvinhu zvakanaka kwazvo zvezvikomo zvinogara nokusingagumi,
16  Nezvinhu zvakanaka kwazvo zvenyika nezvizere mairi,Nokubvumira kwaIye anogara mugwenzi reminzwa. Ngazviuye pamusoro waJosefaNepanhongonya yomusoro womunhu akatsaurwa kubva pahama dzake.
17  Runako rwake rwakaita sorwenzombe inotanga kuberekwa,Nyanga dzake inyanga dzenzombe yomusango.Achatunga marudzi nadzoOse pamwe chete kusvikira kumigumo yenyika,Uye ivo ndivo makumi ezviuru aEfremu,Ndivo zviuru zvaManase.”
18  Kuna Zebhuruni akati: “Fara, haiwa iwe Zebhuruni, paunobuda,Newe Isakari, mumatende ako.
19  Marudzi achashevedzera kumakomo.Ikoko achabayira zvibayiro zvokururama.Nokuti achayamwa pfuma zhinji yemakungwaNemigove yakavanzwa yejecha.”
20  Kuna Gadhi akati: “Akakomborerwa munhu anokudza miganhu yaGadhi.Achagara sezvinoita shumba,Achabvambura ruoko, kunyange nhongonya yomusoro.
21  Achasarudza mugove wokutanga kuti uve wake,Nokuti ikoko ndiko kwakachengetwa mugove womupi wemirau.Vakuru vevanhu vachaungana.Achaita zvakarurama zvaJehovhaNezvaakatonga zvine chokuita naIsraeri.”
22  Kuna Dhani akati: “Dhani mwana weshumba.Achakwakuka achibva muBhashani.”
23  Kuna Naftari akati: “Naftari anogutswa nokufarirwaUye akazara nechikomborero chaJehovha.Tora kumavirira nokumaodzanyemba kuve kwako.”
24  Kuna Asheri akati: “Asheri akakomborerwa nevanakomana.Ngaave mumwe anofarirwa nehama dzake,Anonyudza tsoka yake mumafuta.
25  Simbi nemhangura ndizvo zvokukiyisa magedhi ako,Kufamba kwako zvishoma nezvishoma kwakaenzana nemazuva ako.
26  Hakuna mumwe akaita saMwari wechokwadi waJeshuruni,Anotasva denga achikubatsiraUye anotasva matenga ane makore muukuru hwake.
27  Mwari wenguva yekare inzvimbo yokuvanda,Nechepasi pane maoko asingagumi.Achadzinga muvengi pamberi pako,Uye achati, ‘Vatsakatise!’
28  Israeri achagara akachengeteka,Chitubu chaJakobho chiri choga,Panyika yezviyo newaini itsva.Chokwadi, matenga ake achadonhedza dova.
29  Unofara, haiwa iwe Israeri! Ndiani aripo akaita sewe,Rudzi runoponeswa naJehovha,Nhoo yokubatsirwa kwako,Naiye ari bakatwa rako guru?Naizvozvo vavengi vako vachadedera pamberi pako,Uye iwe—uchatsika nzvimbo dzavo dzakakwirira.”
12  “Iyi ndiyo mirau nezvakatongwa zvamunofanira kuchenjerera kuita munyika iyo Jehovha Mwari wemadzitateguru enyu achakubvumirai kuti muitore kuti ive yenyu, mazuva ose amunenge muri vapenyu panyika.
2  Munofanira kuparadza chose nzvimbo dzose idzo marudzi amuri kudzinga akashumira vanamwari vawo padziri, pamakomo marefu nezvikomo nepasi pemiti yose yakasvibirira.
3  Munofanira kuputsa atari dzawo nokuputsa shongwe dzawo tsvene, munofanira kupisa matanda awo matsvene mumoto, moputsa mifananidzo yakavezwa yavanamwari vawo, uye munofanira kuparadza mazita avo munzvimbo iyoyo.
4  “Musaitira Jehovha Mwari wenyu saizvozvo,
5  asi mutsvake nzvimbo iyo Jehovha Mwari wenyu achasarudza pamadzinza enyu ose kuti aise zita rake ipapo, kuti aite kuti rigare ipapo, uye iwe unofanira kuenda ikoko.
6  Munofanira kuenda ikoko nezvinopiwa zvenyu zvinopiswa nezvibayiro zvenyu nezvegumi zvenyu nomupiro wemaoko enyu nezvinopiwa zvenyu zvemhiko nezvinopiwa zvenyu zvokuzvidira nematangwe emombe dzenyu neemakwai enyu.
7  Munofanira kudyira pamberi paJehovha Mwari wenyu ikoko uye mufarire zvose zvamunoita, imi nemhuri dzenyu, nokuti Jehovha Mwari wenyu akakukomborerai.
8  “Musaita maererano nezvose zvatiri kuita pano nhasi, mumwe nomumwe achiita chero zvakarurama kwaari,
9  nokuti hamusati masvika munzvimbo yokuzororera uye kunhaka zvamuri kupiwa naJehovha Mwari wenyu.
10  Munofanira kuyambuka Jodhani mogara munyika yamuri kupiwa naJehovha Mwari wenyu kuti ive yenyu, achakupai zororo pavavengi venyu vose vakakupoteredzai, uye muchagara makachengeteka.
11  Nzvimbo ichasarudzwa naJehovha Mwari wenyu kuti zita rake rigare ipapo ndiyo yamuchaunza zvose zvandiri kukurayirai, zvinopiwa zvenyu zvinopiswa nezvibayiro zvenyu, zvegumi zvenyu nomupiro unobva mumaoko enyu nezvinopiwa zvenyu zvose zvemhiko zvakanaka kwazvo zvamuchapikira Jehovha.
12  Mufare pamberi paJehovha Mwari wenyu, imi nevanakomana venyu nevanasikana venyu nevarandarume venyu nevarandasikana venyu nomuRevhi ari mukati memagedhi enyu, nokuti haana mugove kana nhaka pamwe chete nemi.
13  Chenjererai kuti murege kupa zvinopiwa zvenyu zvinopiswa mune imwe nzvimbo chero ipi zvayo yamungaona.
14  Asi mupe zvinopiwa zvenyu zvinopiswa munzvimbo ichasarudzwa naJehovha mune rimwe remadzinza enyu, uye ikoko ndiko kwamunofanira kuita zvose zvandiri kukurayirai.
15  “Ungabaya hako mhuka pose apo mweya wako unenge wava nenhomba yenyama, uye unofanira kudya nyama maererano nechikomborero chaJehovha Mwari wako chaakakupa, mukati memagedhi ako ose. Munhu asina kuchena nomunhu akachena angaidya, sezvinoitwa mhara uye sezvinoitwa nondo hono.
16  Asi hamufaniri kudya ropa. Unofanira kuridururira pasi semvura.
17  Hauzobvumirwi kudyira chegumi chezviyo zvako mukati memagedhi ako, kana kuti chewaini yako itsva kana chemafuta ako kana chematangwe emombe dzako neemakwai ako kana chero zvinopiwa zvako zvipi zvazvo zvemhiko zvauchapika kana zvinopiwa zvako zvokuzvidira kana mupiro woruoko rwako.
18  Asi uchachidyira pamberi paJehovha Mwari wako, munzvimbo ichasarudzwa naJehovha Mwari wako, iwe nomwanakomana wako nomwanasikana wako nomurandarume wako nomurandasikana wako nomuRevhi ari mukati memagedhi ako; ufare pamberi paJehovha Mwari wako pane zvose zvaunoita.
19  Chenjerera kuti urege kusiya muRevhi mazuva ose aunenge uri panyika yako.
20  “Jehovha Mwari wako paachakudza nharaunda yako, sezvaakakupikira, iwe woti, ‘Regai ndidye nyama,’ nokuti mweya wako unenge wava nenhomba yokudya nyama, ungadya hako nyama pose apo mweya wako unova nenhomba yenyama.
21  Kana nzvimbo ichasarudzwa naJehovha Mwari wako kuti aise zita rake ipapo ikava kure newe, unofanira kuuraya dzimwe mombe dzako kana mamwe makwai ako zvawakapiwa naJehovha, sezvandakakurayira, uye unofanira kudyira mukati memagedhi ako pose apo mweya wako unova nenhomba yenyama.
22  Uidye sokungodyiwa kunoitwa nyama yemhara neyenondo hono: munhu asina kuchena neakachena vangaidya.
23  Ingotsunga kusadya ropa racho, nokuti ropa ndiwo mweya uye haufaniri kudya mweya pamwe chete nenyama yacho.
24  Usaridya. Unofanira kuridururira pasi semvura.
25  Usaridya, kuti zvikufambire zvakanaka iwe nevanakomana vako vanokutevera, nokuti uchaita zvakanaka pamberi paJehovha.
26  Unofanira kungotakura zvinhu zvako zvitsvene zvaunozopa chete, nezvinopiwa zvako zvemhiko, uye unofanira kuuya kunzvimbo ichasarudzwa naJehovha.
27  Unofanira kupisira zvinopiwa zvako zvinopiswa, nyama neropa, paatari yaJehovha Mwari wako; uye ropa rezvibayiro zvako rinofanira kudururirwa pedyo neatari yaJehovha Mwari wako, asi ungadya hako nyama yacho.
28  “Chenjerera, uteerere mashoko aya ose andiri kukurayira, kuti zvikufambire zvakanaka iwe nevanakomana vako vanokutevera nokusingagumi, nokuti uchaita zvakanaka nezvakarurama pamberi paJehovha Mwari wako.
29  “Jehovha Mwari wako paachaparadza marudzi pamberi pako, auri kuenda kunodzinga, unofanira kuadzingawo wogara munyika yawo.
30  Chenjerera kuti urege kunyengerwa nawo, pashure pokunge atsakatiswa pamberi pako, uye kuti urege kubvunza pamusoro pavanamwari vawo, uchiti, ‘Marudzi aya aishumira vanamwari vawo sei? Ini, iniwo chokwadi ndichaita saizvozvo.’
31  Usaitira Jehovha Mwari wako saizvozvo, nokuti iwo akaitira vanamwari vawo zvinhu zvose zvinosemesa Jehovha uye zvaanovenga, nokuti anogara achipisira vanakomana vawo nevanasikana vawo kuna vanamwari vawo mumoto.
32  Muchenjerere kuita mashoko ose andiri kukurayirai. Musawedzera paari kana kubvisa paari.
