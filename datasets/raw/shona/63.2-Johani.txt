1  Murume mukuru, kuna amai vakasarudzwa uye kuvana vavo, vandinoda zvechokwadi, kwete ini ndoga, asiwo vaya vose vakasvika pakuziva chokwadi,
2  nokuda kwechokwadi chinoramba chiri matiri, uye chichava nesu nokusingaperi.
3  Mutsa usina kukodzera kuwanwa, ngoni norugare zvinobva kuna Mwari Baba uye zvinobva kuna Jesu Kristu Mwanakomana waBaba zvichava nesu, pamwe chete nechokwadi uye rudo.
4  Ndinofara kwazvo nokuti ndakawana kuti vamwe vana venyu vari kufamba muchokwadi, sokugamuchira kwatakaita murayiro kubva kuna Baba.
5  Naizvozvo zvino ndinokukumbirai, amai, somunhu asiri kukunyorerai murayiro mutsva, asi uya wataiva nawo kubvira pakutanga, wokuti tidanane.
6  Izvi ndizvo zvinoreva rudo, kuti tirambe tichifamba maererano nemirayiro yake. Uyu ndiwo murayiro wacho, sokunzwa kwamakaita kubvira pakutanga, kuti munofanira kuramba muchifamba maruri.
7  Nokuti vanyengeri vazhinji vakaoneka munyika, vanhu vasingabvumi kuti Jesu Kristu akauya ari munhu wenyama. Uyu ndiye munyengeri uye munhu anopesana naKristu.
8  Zvichenjererei, kuti murege kurasikirwa nezvinhu zvatakashanda kuti tiwane, asi kuti muwane mubayiro wakazara.
9  Munhu wose anomhanyira mberi asingarambi ari mudzidziso yaKristu haasi pamwe naMwari. Anoramba ari mudzidziso iyi ndiye ari pamwe navose vari vaviri Baba noMwanakomana.
10  Kana munhu akauya kwamuri, akasaunza dzidziso iyi, musambomugamuchira mudzimba dzenyu kana kumukwazisa.
11  Nokuti uyo anomukwazisa anogoverana naye mumabasa ake akaipa.
12  Kunyange ndiine zvinhu zvizhinji zvokukunyorerai, handidi kuita izvozvo nepepa neingi, asi ndinotarisira kuuya kwamuri uye kutaura nemi zviso zvakatarisana, kuti mufaro wenyu uzare.
13  Vana vomunun’una wenyu, akasarudzwa, vanokukwazisai.
