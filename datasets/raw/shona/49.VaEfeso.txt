4  Naizvozvo, ini musungwa munaShe, ndinokutetererai kuti mufambe zvakakodzera kudanwa kwamakadanwa nako,
2  nepfungwa dzinozvininipisa zvakakwana nounyoro, nomwoyo murefu, muchishivirirana murudo,
3  muchivavarira nomwoyo wose kuchengeta kubatana kwomudzimu muchisungo chorugare.
4  Kune muviri mumwe chete, nomudzimu mumwe chete, sokudanwa kwamakaitwa mutariro imwe chete yamakadanirwa;
5  Ishe mumwe chete, kutenda kumwe chete, rubhabhatidzo rumwe chete;
6  Mwari mumwe chete uye Baba vevanhu vose, vari pamusoro pavose uye kuna vose uye muna vose.
7  Zvino mumwe nomumwe wedu akaitirwa mutsa usina kukodzera kuwanwa maererano nokuyera kwakaita Kristu chipo chepachena.
8  Saka iye anoti: “Paakakwira kumusoro akaenda nenhapwa; akapa zvipo zviri varume.”
9  Zvino mashoko okuti “akakwira,” anorevei kunze kwokuti akadzikawo munzvimbo dzakaderera, ipo panyika?
10  Iye wacho akadzika ndiyewo akakwira kumusoro kupfuura matenga ose, kuti azadzise zvinhu zvose.
11  Akapa vamwe kuti vave vaapostora, vamwe kuti vave vaprofita, vamwe kuti vave vaevhangeri, vamwe kuti vave vafudzi nevadzidzisi,
12  kuti vatsvene varuramiswe, nokuda kwebasa rokushumira, nokuda kwokuvakwa kwomuviri waKristu,
13  kusvikira tose tasvika pakubatana mukutenda nomuzivo yakarurama pamusoro poMwanakomana waMwari, tava munhu akura zvakakwana, tava nomwero wokukura kwakazara kwaKristu;
14  kuti tirege kuvazve vacheche, tichikandwa kwose kwose sokunge tinokandwa nemafungu uye tichitakurirwa kuno nokoko nemhepo yose yokudzidzisa nounyengeri hwevanhu, nemanomano okuruka mazano okukanganisa.
15  Asi nokutaura chokwadi, isu ngatikurei norudo muzvinhu zvose muna Kristu, uyo ari musoro.
16  Kubva kwaari, muviri wose uchinyatsobatanidzwa pamwe chete uye uchiitwa kuti ushandire pamwe chete pachishandiswa mapfundo ose anopa zvinodiwa, maererano nokushanda kwenhengo imwe neimwe mumwero wakakodzera unoita kuti muviri ukure kuti uzvivake murudo.
17  Naizvozvo, ndinotaura nokupupurira izvi munaShe, kuti hamucharambi muchifambazve sokufamba kunoita mamwe marudzi mukusabatsira kwepfungwa dzawo,
18  paanenge ari murima mupfungwa, uye akaparadzaniswa noupenyu hwaMwari, nokuda kwokusaziva kuri maari, nokuda kwokuoma kwemwoyo yawo.
19  Asisina kana nepfungwa yose zvayo yetsika, akazviregerera asingazvibati kuti aite zvinhu zvisina kuchena zvemarudzi ose nokukara.
20  Asi imi hamuna kudzidza Kristu kuti akadaro,
21  chokwadi, chero bedzi makamunzwa uye makadzidziswa naye, chokwadi zvachiri muna Jesu,
22  kuti munofanira kubvisa unhu hwekare hunotsinhirana nowaimbova mufambiro wenyu uye hunoodzwa maererano nokuchiva kwahwo kunonyengera;
23  asi kuti munofanira kuitwa vatsva musimba rinoita kuti pfungwa dzenyu dzishande,
24  uye munofanira kupfeka unhu hutsva hwakasikwa maererano nezvinodiwa naMwari mukururama kwechokwadi nokuvimbika.
25  Saka zvino, zvamakabvisa nhema, mumwe nomumwe wenyu ngaataure chokwadi nomuvakidzani wake, nokuti isu tiri nhengo yomumwe nomumwe.
26  Tsamwai henyu, asi musatadza; zuva ngarirege kuvira makatsamwa,
27  uyewo musabvumira Dhiyabhorosi nzvimbo.
28  Anoba ngaachirega kubazve, asi ngaashande nesimba, achiita basa rakanaka nemaoko ake, kuti ave nechimwe chinhu chokupa mumwe munhu anoshayiwa.
29  Shoko rakaora ngarirege kubuda mumuromo menyu, asi shoko chero ripi zvaro rakanaka, kuti rivake sezvingava zvichidiwa, kuti ripe zvinofadza kune vanonzwa.
30  Uyewo, musashungurudza mudzimu mutsvene waMwari, wakakuisai chisimbiso nokuda kwezuva ramuchasunungurwa norudzikinuro.
31  Pfini dzose nokutsamwa nehasha nokupopota nokutuka ngazvibviswe kwamuri pamwe chete nezvakaipa zvose.
32  Asi itiranai mutsa, muchinzwirana tsitsi kwazvo, muchikanganwirana nomwoyo wose Mwari zvaakakukanganwiraiwo nomwoyo wose achishandisa Kristu.
6  Vana, teererai vabereki venyu munaShe, nokuti izvi ndizvo zvakarurama:
2  “Kudza baba vako naamai vako”; uyo uri murayiro wokutanga une chipikirwa chokuti:
3  “Kuti zvikufambire zvakanaka uye ugare panyika kwenguva refu.”
4  Imi vanababa, musatsamwisa vana venyu, asi rambai muchivarera mukuranga nokutungamirira pfungwa kunoitwa naJehovha.
5  Imi varanda, teererai vaya vari vanatenzi venyu panyama, nokutya nokudedera nemwoyo yenyu yose, sokuna Kristu,
6  musingashandi pamunenge muchingoonekwa chete sevanhu vanofadza vanhu, asi sevaranda vaKristu, muchiita zvinodiwa naMwari nomweya wose.
7  Ivai varanda vane pfungwa dzakanaka, sokuna Jehovha, kwete kuvanhu,
8  nokuti munoziva kuti chero zvakanaka zvingaitwa nomumwe nomumwe, iye achawanazve izvozvi kubva kuna Jehovha, angava ari muranda kana kuti munhu akasununguka.
9  Uyewo, imi vanatenzi, rambai muchivaitirawo saizvozvo, muchirega kuvatyisidzira, nokuti munoziva kuti Tenzi wavo nowenyu ari kumatenga, uye haasaruri.
10  Pakupedzisira, rambai muchiwana simba munaShe nomuukuru hwesimba rake.
11  Shongai nhumbi dzose dzokuzvidzivirira nadzo dzinobva kuna Mwari kuti mukwanise kumira makasimba pakurwisana nemanomano aDhiyabhorosi;
12  nokuti hatirwi neropa nenyama, asi nehurumende, nevanhu vane masimba, nevatongi venyika verima rino, nemasimba emidzimu yakaipa ari munzvimbo dzomumatenga.
13  Nokuda kweizvi torai nhumbi dzose dzokuzvidzivirira nadzo dzinobva kuna Mwari, kuti mukwanise kurwisa pazuva rakaipa uye, kumira makasimba pashure pokunge manyatsoita zvinhu zvose.
14  Naizvozvo, mirai makasimba, zviuno zvenyu zvakasungwa nechokwadi, uye makapfeka chinhu chinovhariridza chipfuva, chokururama,
15  uye tsoka dzenyu dzakapfeka kugadzirirwa kwemashoko akanaka orugare.
16  Kupfuura zvinhu zvose, torai nhoo huru yokutenda, yamuchakwanisa kudzima nayo zvombo zvinopisa zvinoita zvokukandwa zveakaipa.
17  Uyewo, gamuchirai ngowani yoruponeso, nebakatwa romudzimu, iro shoko raMwari,
18  muchiramba muchinyengetera mumudzimu nguva dzose nokunyengetera kworudzi rwose nokuteterera. Nokuda kwaizvozvo rambai makamuka nguva dzose muchitetererera vatsvene vose,
19  uye iniwo, kuti ndigoneswe kutaura nokushama muromo wangu, norusununguko rwokutaura kuti ndizivise chakavanzika chitsvene chemashoko akanaka,
20  andiri kushanda ndiri mumiririri wawo ndakasungwa necheni; kuti nditaure pamusoro pawo noushingi sezvandinofanira kutaura.
21  Zvino kuti muzivewo nezvangu, kuti ndakadii, Tikiko, hama inodiwa nomushumiri akatendeka munaShe, achakuzivisai zvose.
22  Ndiri kumutuma kwamuri nokuda kwaizvozvi, kuti muzive nezvezvinhu zvine chokuita nesu uye kuti anyaradze mwoyo yenyu.
23  Hama ngadzive norugare norudo nokutenda zvinobva kuna Mwari Baba naShe Jesu Kristu.
24  Mutsa usina kukodzera kuwanwa ngauve nevaya vose vanoda Ishe wedu Jesu Kristu nenzira isingaori.
5  Naizvozvo, ivai vatevedzeri vaMwari, sevana vanodiwa,
2  uye rambai muchifamba murudo, saKristu akakudaiwo, akazvipa nokuda kwenyu sechinopiwa uye sechibayiro kuna Mwari kuti ave kunhuhwirira kwakanaka.
3  Ufeve nezvinhu zvisina kuchena zvemarudzi ose kana kukara ngazvirege kumbotaurwa nezvazvo pakati penyu, sezvinokodzera vanhu vatsvene;
4  kana mufambiro unonyadzisa kana kutaura kwoupenzi kana majee anonyadzisa, izvo zvinhu zvisina kukodzera, asi panzvimbo paizvozvo kuonga.
5  Nokuti munoziva izvi, uye munonyatsozviziva, kuti hapana chifeve kana munhu asina kuchena kana munhu anokara—zvinoreva kuva munhu anonamata zvidhori—ane nhaka chero ipi zvayo muumambo hwaKristu nohwaMwari.
6  Ngaparege kuva nomunhu anokunyengerai nemashoko asina zvaanobatsira, nokuti nokuda kwezvinhu zvataurwa kare hasha dzaMwari dziri kuuya pavanakomana vasingateereri.
7  Naizvozvo musagoverana navo;
8  nokuti maimbova rima, asi zvino mava chiedza munaShe. Rambai muchifamba sevana vechiedza,
9  nokuti chibereko chechiedza chinoumbwa nokunaka kwemarudzi ose nokururama nechokwadi.
10  Rambai muchiva nechokwadi chezvinhu zvinogamuchirika kunaShe;
11  uye regai kugoverana navo mumabasa asina zvibereko erima, asi, itoashorai,
12  nokuti zvinhu zvavanoita pachivande zvinotonyadzisa kurondedzera.
13  Zvino zvinhu zvose zviri kushorwa zviri kuiswa pachena nechiedza, nokuti zvinhu zvose zviri kuiswa pachena, izvo chiedza.
14  Saka zvinonzi: “Muka, haiwa iwe munhu akarara, muka kubva kuvakafa, uye Kristu achavhenekera pauri.”
15  Naizvozvo rambai muchinyatsochenjerera kuti kufamba kwamunoita kurege kuita sezvinoita vanhu vasina kuchenjera asi sezvinoita vakachenjera,
16  muchizvitengera nguva yakakodzera, nokuti mazuva akaipa.
17  Nokuda kweizvi musava mapenzi, asi rambai muchinzwisisa kuti zvinodiwa naJehovha ndezvipi.
18  Uyewo, musadhakwa newaini, nokuti pakudhakwa ndipo pane zvakaipa, asi rambai muchizadzwa nomudzimu,
19  muchitaurirana nemapisarema, muchirumbidza Mwari nenziyo dzomudzimu, muchiimba uye muchiridzira Jehovha nziyo mumwoyo menyu,
20  muchigara muchionga Mwari wedu uye Baba vedu nokuda kwezvinhu zvose nomuzita raShe wedu Jesu Kristu.
21  Zviisei pasi pomumwe nomumwe muchitya Kristu.
22  Madzimai ngaazviise pasi pevarume vawo sokunaShe,
23  nokuti murume ndiye musoro womudzimai wake, Kristu zvaari musoro weungano, iye zvaari muponesi womuviri uyu.
24  Chokwadi, ungano zvainozviisa pasi paKristu, madzimai ngaaitewo saizvozvo kuvarume vawo muzvinhu zvose.
25  Varume, rambai muchida madzimai enyu, Kristu zvaakadawo ungano, akazvipa nokuda kwayo,
26  kuti aitsvenese, achiichenesa nokuita zvokuishambidza nemvura achishandisa shoko,
27  kuti aise ungano kwaari iine runako rwayo, isina ruvara kana kuunyana kana kuti chero chimwe chezvinhu zvakadaro, asi kuti ive tsvene isina gwapa.
28  Saizvozvo varume vanofanira kuda madzimai avo semiviri yavo. Anoda mudzimai wake anozvida,
29  nokuti hapana murume akambovenga nyama yake; asi anoipa zvokudya uye anoitarisira, sezvinoitirawo Kristu ungano,
30  nokuti tiri nhengo dzomuviri wake.
31  “Saka murume achasiya baba vake naamai vake, onamatira mudzimai wake, uye vaviri vacho vachava nyama imwe.”
32  Chakavanzika chitsvene ichi chikuru. Zvino ndiri kutaura pamusoro paKristu neungano.
33  Kunyange zvakadaro, mumwe nomumwe wenyu ngaadewo mudzimai wake sezvaanozviita; uyewo, mudzimai anofanira kuremekedza murume wake kwazvo.
1  Pauro, muapostora waKristu Jesu maererano nokuda kwaMwari, kuvatsvene vari muEfeso nevakatendeka vari pamwe naKristu Jesu:
2  Mutsa usina kukodzera kuwanwa norugare zvinobva kuna Mwari Baba vedu naShe Jesu Kristu ngazvive nemi.
3  Ngaarumbidzwe iye Mwari uye Baba vaShe wedu Jesu Kristu, nokuti akatikomborera nezvikomborero zvose zvomudzimu munzvimbo dzokudenga, tiri pamwe naKristu,
4  sokutisarudza kwaakaita tiri pamwe naye nyika isati yavambwa, kuti tive vatsvene, vasina gwapa pamberi pake murudo.
5  Nokuti akafanotigadza kuti tigamuchirwe naye sevanakomana achishandisa Jesu Kristu, maererano nezvaanoda zvinomufadza,
6  mukurumbidzwa kwomutsa wake usina kukodzera kuwanwa unokudzwa waakatiitira nenzira yomutsa achishandisa iye waanoda.
7  Tinosunungurwa norudzikinuro neropa rake pachishandiswa iye, chokwadi, iko kukanganwirwa kwokudarika kwedu, maererano noukuru hwomutsa waMwari usina kukodzera kuwanwa.
8  Akatipa mutsa wake usina kukodzera kuwanwa zvikuru kwazvo pamwe chete nouchenjeri hwose nokunzwisisa kwose,
9  pakuti akatizivisa chakavanzika chitsvene chezvaanoda. Icho chinoenderana nezvakamufadza zvaakafunga mumwoyo make
10  kuti atarisire zvinhu panonyatsokwana nguva yakatarwa, kureva kuti aunganidzezve zvinhu zvose muna Kristu, zvinhu zviri kumatenga nezvinhu zviri panyika. Chokwadi, maari iye,
11  uyo isu takagoverwa pamwe naye sevagari venhaka, pakuti takafanogadzwa maererano nechinangwa chaiye anoita zvinhu zvose maererano nezvaakasarudza zvaanoda,
12  kuti tishandire kurumbidzwa kwokubwinya kwake, isu tave tiri vokutanga kuva netariro muna Kristu.
13  Asi makavawo netariro maari pashure pokunge manzwa shoko rechokwadi, iwo mashoko akanaka pamusoro pokuponeswa kwenyu. Pashure pokunge matenda pachishandiswawo iye, imi makaiswa chisimbiso nomudzimu mutsvene uya wakapikirwa,
14  uyo uri chokumbofanobata chinotangira nhaka yedu, nokuda kwokusunungura zvinhu zvaMwari pachishandiswa rudzikinuro, kuti arumbidzwe iye zvine mbiri.
15  Ndokusaka iniwo, kubvira pandakanzwa nezvokutenda kwamuinako munaShe Jesu uye kwamunoratidza kuvatsvene vose,
16  ndisingaregi kuonga nokuda kwenyu. Ndinoramba ndichitaura nezvenyu muminyengetero yangu,
17  kuti Mwari waShe wedu Jesu Kristu, Baba vokubwinya, akupei mudzimu wouchenjeri uye kuti munzwisise zvinhu zvaanozarura muzivo yakarurama pamusoro pake;
18  maziso emwoyo yenyu achinge avhenekerwa, kuti muzive kuti tariro yaakakudanirai chii, kuti pfuma inobwinya yaanochengetera vatsvene senhaka chii,
19  uye kuti ukuru hunopfuura zvose hwesimba rake kwatiri isu vatendi chii. Ihwo hunoenderana nokushanda kwoukuru hwesimba rake,
20  kwaakashandisa muna Kristu paakamumutsa kubva kuvakafa, akamugarisa kuruoko rwake rworudyi munzvimbo dzokudenga,
21  kumusorosoro kwehurumende dzose nechiremera nesimba noushe nemazita ose anodanwa, kwete chete mumamiriro ezvinhu epanguva ino, asiwo mune aya achauya.
22  Akaisawo zvinhu zvose pasi petsoka dzake, akaita kuti iye ave musoro wezvinhu zvose kuungano,
23  iyo iri muviri wake, iyo inozadzwa naiye anozadza zvinhu zvose muzvose.
2  Uyezve, ndimi makaitwa vapenyu naMwari kunyange makanga makafa mukudarika kwenyu nomuzvivi zvenyu,
2  mamakambofamba maererano nemamiriro ezvinhu enyika ino, maererano nomutongi wesimba remhepo, iwo mafungiro anoshanda zvino muvanakomana vasingateereri.
3  Chokwadi, pane imwe nguva isu tose takambozvibata maererano nokuchiva kwenyama yedu tiri pakati pavo, tichiita zvinhu zvaidiwa nenyama nepfungwa dzedu, uye takazvarwa tiri vana vokuitirwa hasha sevamwe vose.
4  Asi Mwari, uyo ane ngoni zhinji, nokuda kworudo rwake rukuru rwaakatida narwo,
5  akaita kuti tive vapenyu pamwe naKristu, kunyange patakanga takafa mukudarika—imi makaponeswa nomutsa usina kukodzera kuwanwa—
6  uye akatimutsa pamwe chete akatigarisa pamwe chete munzvimbo dzokudenga tiri pamwe naKristu Jesu,
7  kuti mumamiriro ezvinhu epanguva inouya pfuma inopfuura zvinhu zvose yomutsa wake usina kukodzera kuwanwa iratidzwe munyasha dzake kwatiri isu tiri pamwe naKristu Jesu.
8  Chokwadi, imi makaponeswa nokutenda pachishandiswa mutsa uyu usina kukodzera kuwanwa; uye izvi hazvina kuitika nokuda kwenyu, iwo chipo chaMwari.
9  Aiwa, hazvina kuitika nokuda kwemabasa, kuti parege kuva nomunhu angava nechikonzero chokuzvirumbidza.
10  Nokuti tiri chibereko chebasa rake uye takasikwa tiri pamwe naKristu Jesu nokuda kwemabasa akanaka, ayo Mwari akafanogadzira kuti tifambe maari.
11  Naizvozvo rambai muchiyeuka kuti maimbova vanhu vemamwe marudzi panyama; mainzi “vanhu vasina kudzingiswa” nevanhu vaya vainzi “vakadzingiswa” panyama zvichiitwa nemaoko—
12  kuti panguva iyoyo chaiyo makanga musina Kristu, makaparadzaniswa noumambo hwaIsraeri, muri vanhu vasingazivikanwi pasungano dzechipikirwa, makanga musina tariro uye makanga musina Mwari munyika.
13  Asi zvino mava pamwe naKristu Jesu imi maimbova kure kwazvo masvika pakuva pedyo pachishandiswa ropa raKristu.
14  Nokuti ndiye rugare rwedu, iye akaita kuti mativi maviri ave rimwe chete uye akaparadza rusvingo rwaiva pakati rwaiaparadzanisa.
15  Akabvisa ruvengo achishandisa nyama yake, iwo Mutemo wemirayiro wakaumbwa nemirau, kuti asike marudzi maviri ari pamwe naye kuti ave munhu mumwe chete mutsva, ave norugare;
16  uye kuti ayananise kwazvo vanhu vose mumuviri mumwe chete kuna Mwari nedanda rokutambudzikira, nokuti akanga aparadza ruvengo achizvishandisa iye.
17  Akauya akazivisa mashoko akanaka orugare kwamuri, imi maiva kure, uye rugare kune vaya vaiva pedyo,
18  nokuti naye isu, vanhu vose, tinosvika kuna Baba nomudzimu mumwe.
19  Naizvozvo, hamusisirizve vanhu vasingazivikanwi uye vatorwa, asi mava vagari vemo pamwe chete nevatsvene uye mava nhengo dzeimba yaMwari,
20  makavakwa panheyo dzevaapostora nevaprofita, Jesu Kristu ari dombo renheyo repakona.
21  Chivako chose chiri pamwe naye, chichinyatsobatanidzwa pamwe chete, chiri kukura kuva temberi tsvene yaJehovha.
22  Imiwo muri kuvakwa pamwe chete kuti muve nzvimbo yokuti Mwari agare nomudzimu, muri pamwe naye.
3  Nokuda kwaizvozvi, ini Pauro, ndiri musungwa nemhaka yaKristu Jesu nokuda kwenyu, imi vanhu vemamwe marudzi—
2  chokwadi, makanzwa nezvoutariri hwomutsa usina kukodzera kuwanwa waMwari hwandakapiwa nokuda kwenyu,
3  kuti ini ndakaziviswa chakavanzika chitsvene ndichiita zvokuzarurirwa, sezvandambonyora mumashoko mashoma.
4  Nokuda kweizvi imi, pamunoverenga izvi, munogona kuona kunzwisisa kwandinoita chakavanzika chitsvene pamusoro paKristu.
5  Muzvizvarwa zvakapfuura, chakavanzika ichi hachina kuziviswa vanakomana vevanhu sokuzarurwa kwachakaitwa iye zvino kuvaapostora vake vatsvene nevaprofita pachishandiswa mudzimu,
6  kuti, vanhu vemamwe marudzi vanofanira kuva vagari venhaka pamwe chete nesu uye nhengo dzomuviri pamwe chete nesu uye kuti vagoverane pamwe chete nesu chipikirwa vari pamwe naKristu Jesu nemashoko akanaka.
7  Ndakava mushumiri weizvi maererano nechipo chepachena chomutsa usina kukodzera kuwanwa waMwari chandakapiwa maererano nokushanda kunoita simba rake.
8  Ndakaitirwa mutsa uyu usina kukodzera kuwanwa, ini munhu muduku kupfuura muduku pavatsvene vose, kuti ndizivise mamwe marudzi mashoko akanaka pamusoro pepfuma isinganzwisisiki yaKristu
9  uye ndinofanira kuita kuti vanhu vaone kuti chakavanzika chitsvene chinotarisirwa sei, chiya chave chakavanzwa muna Mwari akasika zvinhu zvose, kubvira kunguva yakapfuura isingagumi.
10  Izvi zvakaitika kuti zvino hurumende nevanhu vane masimba vari munzvimbo dzokudenga vaziviswe uchenjeri hwaMwari hunoratidzwa nenzira zhinji dzakasiyana-siyana pachishandiswa ungano,
11  maererano nechinangwa chake chisingagumi chaakatanga pamusoro paKristu, Jesu Ishe wedu,
12  iye anoita kuti tive norusununguko urwu rwokutaura uye anoita kuti tikwanise kusvika kuna Mwari nechivimbo nokutenda kwedu maari.
13  Saka ndinokukumbirai kuti musaneta nokuda kwokukutambudzikirai kwandinoita, nokuti iko kunoreva kukudzwa kwenyu.
14  Nokuda kweizvi ndinopfugamira Baba,
15  avo mhuri dzose dziri kudenga nedziri panyika dzinowana mazita adzo kubva kwavari,
16  kuti maererano nepfuma yokukudzwa kwake abvumire kuti musimbiswe mumunhu wamuri nechomukati nesimba pachishandiswa mudzimu wake,
17  kuti Kristu agare mumwoyo menyu nokutenda kwenyu norudo; kuti mudzike midzi uye musimbiswe panheyo,
18  kuti mukwanise kwazvo kunzwisisa pamwe chete nevatsvene vose kuti kufara nokureba nokukwirira nokudzika chii,
19  uye kuti muzive rudo rwaKristu runopfuura zivo, kuti muzadzwe nezvinhu zvizere zvinopiwa naMwari.
20  Zvino iye anogona kuita zvizhinji kwazvo kupfuura zvinhu zvose zvatinokumbira kana kufunga, maererano nesimba rake riri kushanda matiri,
21  ngaakudzwe pachishandiswa ungano uye pachishandiswa Kristu Jesu kusvikira kuzvizvarwa zvose nokusingaperi-peri. Ameni.
