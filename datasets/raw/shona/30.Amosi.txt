4  “Inzwai shoko iri, imi mhou dzokuBhashani, muri pagomo reSamariya, muri kubiridzira vanhu vakaderera, muri kudzvinyirira varombo, muri kuti kuna vanatenzi venyu, ‘Uyai nazvo tinwe!’
2  Changamire Ishe Jehovha akapika noutsvene hwake achiti, ‘“Tarirai! Mazuva achakusvikirai, uye iye achakusimudzai nezvokukochekera nazvo zvomuurayi wemhuka uye achasimudza chikamu chenyu chinenge chasara nezvirauro.
3  Muchabuda nepakaputsika, mumwe nomumwe akananga mberi; uye muchakandwa kunze kuHamoni,” ndizvo zvinotaura Jehovha.’
4  “‘Uyai kuBheteri mutadze. Rambai muchitadza muri kuGirigari, uye uyai nezvibayiro zvenyu mangwanani; uyai pazuva rechitatu nezvegumi zvenyu.
5  Itai kuti chibayiro chokuonga chakagadzirwa nezvinhu zvakaiswa mbiriso chipfungaire, muzivise zvinopiwa zvokuzvidira; zvizivisei, nokuti ndizvo zvamakada, haiwa imi vanakomana vaIsraeri,’ ndizvo zvinotaura Changamire Ishe Jehovha.
6  “‘Zvino ini, ndakaitawo kuti mazino enyu achene mumaguta enyu ose, ndikaita kuti mushayiwe zvokudya munzvimbo dzenyu dzose; asi hamuna kudzoka kwandiri,’ ndizvo zvinotaura Jehovha.
7  “‘Ini, ndakakunyimaiwo mvura zhinji pachine mwedzi mitatu kukohwa kusati kwasvika; uye ndakaita kuti mvura inaye pane rimwe guta, asi handina kuita kuti inaye pane rimwe guta. Kwaiva nechikamu chimwe chete chomunda chainayiwa, asi chikamu chomunda chandaiita kuti chisanayiwe chaioma.
8  Vanhu vomumaguta maviri kana matatu vakadzungaira vachienda kune rimwe guta kuti vanonwa mvura, uye vaisaguta; asi hamuna kudzoka kwandiri,’ ndizvo zvinotaura Jehovha.
9  “‘Ndakakurovai nemhepo inopisa nokuora. Makaita kuti minda yenyu neminda yenyu yemizambiringa zviwande, asi makonye aiparadza mionde yenyu nemiorivhi yenyu; asi hamuna kudzoka kwandiri,’ ndizvo zvinotaura Jehovha.
10  “‘Ndakatumira denda pakati penyu rakafanana neriya rokuIjipiti. Ndakauraya majaya enyu nebakatwa, ndikatapawo mabhiza enyu. Ndakaita kuti kunhuhwa kwemisasa yenyu kurambe kuchikwira mumhino dzenyu; asi hamuna kudzoka kwandiri,’ ndizvo zvinotaura Jehovha.
11  “‘Ndakakuparadzai, sokuparadza kwakaita Mwari Sodhoma neGomora. Makava sedanda rakabvutwa mumoto; asi hamuna kudzoka kwandiri,’ ndizvo zvinotaura Jehovha.
12  “Naizvozvo ndizvo zvandichakuitira, haiwa iwe Israeri. Zvino zvandichakuitira chinhu ichi, gadzirira kusangana naMwari wako, haiwa iwe Israeri.
13  Nokuti tarira! Muumbi wemakomo noMusiki wemhepo, Iye anoudza munhu wepanyika kuti zvaanofunga ndezvipi, Iye anoita kuti mambakwedza ave rima, Iye anotsika panzvimbo dzakakwirira dzenyika, ndiye ane zita rokuti Jehovha Mwari wemauto.”
8  Izvi ndizvo zvandakaoneswa naChangamire Ishe Jehovha, uye tarira! paiva netswanda yemichero yezhizha.
2  Iye akabva ati: “Amosi, uri kuonei?” Naizvozvo ndakati: “Tswanda yemichero yezhizha.” Jehovha akati kwandiri: “Kuguma kwasvika kuvanhu vangu vaIsraeri. Handichazovaregererizve.
3  ‘Nziyo dzepatemberi dzichava kuungudza pazuva iroro,’ ndizvo zvinotaura Changamire Ishe Jehovha. ‘Pachava nezvitunha zvizhinji. Munzvimbo dzose munhu achazvikanda kunze akanyarara!’
4  “Inzwai izvi, imi munokachura murombo, kuti muparadze vanyoro vepanyika,
5  muchiti, ‘Zvichatora nguva yakadini kugara kwomwedzi kusati kwapfuura kuti titengese zviyo? Uyewo, zvichatora nguva yakadini sabata risati rapfuura kuti titengese zviyo; kuti tiite kuti efa ive duku, tikudze shekeri uye tiite kuti chikero chokunyengera chive chenhema;
6  kuti titenge vanhu vakaderera nokuda kwesirivha uye murombo nokuda kwomutengo wehwashu mbiri, uye kuti titengese marara ezviyo?’
7  “Jehovha akapika noUkuru hwaJakobho achiti, ‘Handizombokanganwi mabasa avo ose.
8  Nyika haizozununguswi nokuda kweizvi here, uye mugari wose ari mairi haazochemi nokuda kweizvi here? Yose zvayo ichakwirira sezvinoita mvura yorwizi rwaNire, yokandwa uye yodzikira sezvinoita mvura yaNire weIjipiti.’
9  “‘Zvino pazuva iroro,’ ndizvo zvinotaura Changamire Ishe Jehovha, ‘ndichaita kuti zuva rinyure achiri masikati makuru, uye ndichaita kuti panyika pave nerima masikati machena.
10  Ndichachinja mitambo yenyu kuti ive kuchema nenziyo dzenyu dzose kuti dzive rwiyo rwemariro, ndichaita kuti hudyu dzose dzive nemasaga nemisoro yose ive nemiparavara; uye ndichaita kuti zviite sokuchema mwanakomana mumwe chete, uye kuguma kwazvo sezuva rinoshungurudza.’
11  “‘Tarirai! Mazuva achauya,’ ndizvo zvinotaura Changamire Ishe Jehovha, ‘andichatumira nzara panyika, kwete nzara yezvokudya, nenyota, kwete nyota yemvura, asi yokunzwa mashoko aJehovha.
12  Vachadzungaira vachibva kugungwa vachienda kugungwa, vachibva kuchamhembe vachienda kunobuda zuva. Vacharamba vachipota-pota vachitsvaka shoko raJehovha, asi havazoriwani.
13  Pazuva iroro mhandara dzakanaka uyewo majaya vachati rapata, nokuda kwenyota;
14  vaya vanopika nokuva nemhosva kweSamariya, uye vanoti: “Haiwa Dhani, namwari wako mupenyu!” uye, “Tinopika nenzira yokuBheeri-shebha!” Vachawa, uye havazomukizve.’”
9  Ndakaona Jehovha akamira pamusoro peatari, akati: “Rova misoro yembiru, kuti zvikumbaridzo zvizununguke. Gura misoro yadzo, yose zvayo. Ndichauraya vokupedzisira vavo nebakatwa. Hapana ari kutiza achabudirira kutiza, uye hapana ari kupukunyuka achabudirira kupukunyuka.
2  Kana vakachera pasi kusvika paSheori, ruoko rwangu ruchavatora ikoko; uye kana vakakwira kumatenga, ndichavaburutsa ikoko.
3  Kana vakavanda pamusoro peKameri, ndichanyatsovatsvaka ipapo ndovatora. Kana vakavanda pasi pegungwa kuti ndirege kuvaona, ndicharayira nyoka ikoko, uye ichavaruma.
4  Kana vakatapwa nevavengi vavo, ndicharayira bakatwa ikoko, uye richavauraya; uye ndichavatarira kuti ndivaitire zvakaipa, kwete kuti ndivaitire zvakanaka.
5  Changamire Ishe, Jehovha wemauto, Ndiye ari kugunzva nyika, zvokuti inonyunguduka; vagari vose vari mairi vachachema; uye yose zvayo ichakwirira sezvinoita mvura yorwizi rwaNire, yodzikira sezvinoita mvura yaNire weIjipiti.
6  “‘Iye anovaka matanho ake mumatenga, nechivako chake panyika yaakasimbisa; iye anoshevedza mvura yegungwa, kuti aidururire panyika—Jehovha ndiro zita rake.’
7  “‘Haiwa imi vanakomana vaIsraeri, hamuna here kuita sevanakomana vevaKushi kwandiri?’ ndizvo zvinotaura Jehovha. ‘Handina here kubudisa Israeri munyika yeIjipiti, nevaFiristiya muKrete, uye Siriya muKiri?’
8  “‘Tarirai! Maziso aChangamire Ishe Jehovha ari paumambo hunotadza, achahutsakatisa panyika. Kunyange zvakadaro, handizotsakatisi imba yaJakobho zvachose,’ ndizvo zvinotaura Jehovha.
9  ‘Nokuti tarirai! ndicharayira, ndichasefa imba yaIsraeri pakati pemarudzi ose, sezvinoita munhu anosefa nesefa, zvokuti hapana katombo kanowira pasi.
10  Vachaurayiwa nebakatwa—ivo vatadzi vose vevanhu vangu, vaya vari kuti: “Dambudziko harizouyi pedyo kana kusvika kwatiri.”’
11  “‘Pazuva iroro ndichamutsa dumba raDhavhidhi rakawa, uye ndichagadzira nzvimbo dzavo dzakaputswa. Ndichamutsa matongo aro, uye ndicharivaka sezvarakanga rakaita mumazuva ekare kare,
12  kuti vaite kuti zvakasara zvaEdhomu zvive zvavo, nemarudzi ose akashevedzwa nezita rangu,’ ndizvo zvinotaura Jehovha, iye ari kuita izvi.
13  “‘Tarirai! Mazuva achauya,’ ndizvo zvinotaura Jehovha, ‘ayo murimi achabata mukohwi, anotsika mazambiringa achabata mudyari wembeu; uye makomo achadonha waini inotapira, zvikomo zvose zvichanyunguduka.
14  Ndichadzosa nhapwa dzevanhu vangu vaIsraeri, vachavaka maguta akaitwa matongo vogara maari, vachadyara minda yemizambiringa vonwa waini yayo uye vacharima minda vodya zvibereko zvayo.’
15  “‘Ndichavadyara panyika yavo, uye havazodzurwizve panyika yavo yandakavapa,’ Jehovha Mwari wako adaro.”
7  Izvi ndizvo zvandakaoneswa naChangamire Ishe Jehovha, uye tarira! akanga achiita kuti pave nebute remhashu pakutanga kwokumera kwezvakanga zvapedzisira kudyarwa. Uye tarira! ndizvo zvakanga zvapedzisira kudyarwa pashure pokunge uswa hwamambo hwachekwa.
2  Zvino parakanga rapedza kudya zvinomera panyika, ndakabva ndati: “Haiwa Changamire Ishe Jehovha, ndapota, kanganwirai. Pavanhu vaJakobho ndiani achasimuka? Nokuti iye muduku!”
3  Jehovha akazvidemba pamusoro peizvi. “Hazvizoitiki,” Jehovha akadaro.
4  Izvi ndizvo zvandakaoneswa naChangamire Ishe Jehovha, uye tarira! Changamire Ishe Jehovha akanga achishevedzera kuti pave nokukakavara achishandisa moto; uye iwo wakaomesa mvura yakadzika, ukaparadza chikamu chomunda.
5  Ndakabva ndati: “Haiwa Changamire Ishe Jehovha, ndapota, regai henyu. Pavanhu vaJakobho ndiani achasimuka? Nokuti iye muduku!”
6  Jehovha akazvidemba pamusoro peizvi. “Izvozvowo hazvizoitiki,” Changamire Ishe Jehovha akadaro.
7  Izvi ndizvo zvaakandionesa, uye tarira! Jehovha akanga akamira parusvingo rwakagadzirwa pachishandiswa tambo yokuyeresa, uye aiva netambo yokuyeresa muruoko rwake.
8  Jehovha akabva ati kwandiri: “Amosi, uri kuonei?” Naizvozvo ndakati: “Tambo yokuyeresa.” Jehovha akatizve: “Tarira ndiri kuisa tambo yokuyeresa pakati pevanhu vangu vaIsraeri. Handizovaregererizve.
9  Nzvimbo dzakakwirira dzaIsaka dzichaitwa matongo, uye nzvimbo tsvene dzaIsraeri dzichaparadzwa; uye ndichamukira imba yaJerobhoamu nebakatwa.”
10  Zvino Amaziya mupristi wokuBheteri akatumira shoko kuna Jerobhoamu mambo waIsraeri, achiti: “Amosi akumukirai ari muimba yaIsraeri. Nyika haichagoni kushivirira mashoko ake ose.
11  Nokuti zvanzi naAmosi, ‘Jerobhoamu achaurayiwa nebakatwa; uye chokwadi Israeri achatapwa achibva panyika yake.’”
12  Zvino Amaziya akati kuna Amosi: “Haiwa iwe muoni, enda, tizira kunyika yaJudha, udye zvokudya ikoko, uye uprofitire ikoko.
13  Asi usaprofitazve uri muBheteri, nokuti inzvimbo tsvene yamambo uye iimba youmambo.”
14  Amosi akabva apindura Amaziya, akati: “Ndakanga ndisiri muprofita, uye ndakanga ndisiri mwanakomana womuprofita; asi ndaiva mufudzi nomunhu aibaya maonde emitsamvi.
15  Jehovha akanditora kuti ndirege kutarisira makwai, Jehovha akati kwandiri, ‘Enda uprofite kuvanhu vangu vaIsraeri.’
16  Zvino chinzwa shoko raJehovha rokuti, ‘Uri kuti here: “Usaprofitira Israeri, uye usataurira shoko imba yaIsaka”?
17  Naizvozvo zvanzi naJehovha: “Mudzimai wako, achava pfambi muguta. Vanakomana vako nevanasikana vako, vachaurayiwa nebakatwa. Nyika yako ichakamurwa pachishandiswa tambo yokuyeresa, yogovewa. Iwe pachako, uchafira panyika isina kuchena; uye Israeri, achatapwa achibva panyika yake.”’”
6  “Vane nhamo vaya vakagara zvakanaka muZiyoni nevaya vanovimba negomo reSamariya! Ndivo vakakurumbira vorudzi rukuru pane mamwe marudzi, uye imba yaIsraeri yakaenda kwavari.
2  Endai kuKarine, muone; uye ibvai ikoko muende kuHamati yaiva nevanhu vazhinji, muende kuGati revaFiristiya. Iwo ari nani pane umambo uhwu here, kana kuti nharaunda yawo ihuru kupfuura nharaunda yenyu here?
3  Munobvisa zuva rokutambudzika mupfungwa dzenyu here, uye munoswededza pedyo nzvimbo inogara chisimba here?
4  Imi munorara panzvimbo dzokurara dzakagadzirwa nenyanga dzenzou uye munozvambarara pamibhedha yenyu, muchidya makondohwe eboka nenzombe duku dzinobva pamhuru dzakakodzwa;
5  munoimba zvisina zvazvinobatsira maererano nokurira kwechiridzwa chine tambo; makazvigadzirira zviridzwa zvenziyo sezvakaitwa naDhavhidhi;
6  munonwira mumidziyo yewaini, munozora mafuta enyu akanaka kwazvo, uye hamuna kurwariswa nokukuvadzwa kwaJosefa.
7  “Naizvozvo zvino ndimi muchatanga kutapwa pane vaya vachatapwa, uye mutambo wemafaro akanyanyisa wevaya vanorara vakazvambarara uchaparara.
8  “‘Changamire Ishe Jehovha akapika nomweya wake,’ ndizvo zvinotaura Jehovha Mwari wemauto, ‘“Ndinosema kudada kwaJakobho, uye ndakavenga shongwe dzake dzokugara, ndichaisa guta racho nezviri mariri kuvavengi varo.
9  Zvino kana varume gumi vakasara muimba imwe chete, ivo vachafawo.
10  Hama yababa vake ichavatakura mumwe nomumwe, uye ichavapisa mumwe nomumwe, kuti ibvise mapfupa acho mumba. Ichati kumunhu wose anenge ari mukatikati memba yacho, ‘Uchiine vamwe here imomo?’ Iye achati, ‘Hamusisina!’ Iyo yoti, ‘Ramba wakanyarara! Nokuti haisi nguva yokutombotaura zita raJehovha.’”
11  “‘Nokuti tarirai, Jehovha ari kurayira, uye achaputsa imba huru kuti ive dangwaza uye imba duku kuti ive murwi wezvakaparadzwa.
12  “‘Mabhiza angamhanya pamabwe, kana kuti munhu angarima ipapo nemombe here? Nokuti imi makachinja kururamisira kuti kuve muti une muchetura, uye makachinja zvibereko zvokururama kuti zvive muti unovava,
13  imi munofarira chinhu chisipo; munoti: “Hatina kutora nyanga nesimba redu here?”
14  Haiwa imi imba yaIsraeri, tarirai! ndichakumutsirai rudzi,’ ndizvo zvinotaura Jehovha Mwari wemauto, ‘uye ruchakudzvinyirirai kubvira pamuganhu weHamati kusvikira kumupata une rukova weArabha.’”
5  “Inzwai shoko iri randiri kukuimbirai sorwiyo rwemariro, haiwa imi imba yaIsraeri:
2  “Israeri, mhandara iya, yawa;Haigoni kumukazve.Yasiyiwa iri panyika yayo;Hapana anoimutsa.
3  “Nokuti zvanzi naChangamire Ishe Jehovha, ‘Guta raimboenda kunorwa riine vanhu chiuru richasara nezana; uye riya raimboenda kunorwa riine vanhu zana richasara negumi, nokuda kweimba yaIsraeri.’
4  “Nokuti zvanzi naJehovha kuimba yaIsraeri, ‘Nditsvakei kuti murambe muchirarama.
5  Regai kutsvaka Bheteri, musaenda kuGirigari, uye musapfuura muchienda kuBheeri-shebha; nokuti chokwadi Girigari richatapwa; uye Bheteri, richava chinhu chemashiripiti.
6  Haiwa imi imba yaJosefa, tsvakai Jehovha kuti murambe muchirarama, kuti arege kupfuta somoto, uye iwo urege kuparadza, kuti muBheteri murege kuva nomunhu anoudzima,
7  haiwa imi munochinja kururamisira muchikuita muti unovava, nemi makakanda kururama pasi.
8  Muiti weboka renyeredzi reKima neboka renyeredzi reKesiri, Iye anochinja zarima kuva mangwanani, Iye akaita kuti masikati asvibe sousiku, Iye anoshevedza mvura yegungwa, kuti aidururire panyika—ane zita rokuti Jehovha;
9  iye anoita kuti kuparadza kukurumidze kuuya pamunhu ane simba, anoita kuti kuparadza kuuye panzvimbo yakavakirirwa.
10  “‘Vanovenga munhu anotsiura ari pagedhi, uye vanosema munhu anotaura zvinhu zvakarurama.
11  Naizvozvo, nokuti munotora mutero womunda kumunhu akaderera, uye munoramba muchitora muripo wezviyo kwaari; makavaka dzimba dzematombo akavezwa, asi hamuzorambi muchigara madziri; uye makadyara minda yemizambiringa yakanaka, asi hamuzorambi muchinwa waini yayo.
12  Nokuti ndinoziva kuti kumukira kwenyu kungani uye kuti zvivi zvenyu zvikuru sei, haiwa imi munovenga munhu akarurama, imi munotora pfumbamuromo, nemi makadzinga varombo pagedhi.
13  Naizvozvo uya ane njere acharamba akanyarara panguva iyoyo, nokuti ichava nguva yokutambudzika.
14  “‘Tsvakai zvakanaka, kwete zvakaipa, kuti murambe muchirarama; kuti Jehovha Mwari wemauto ave nemi, sezvamakataura.
15  Vengai zvakaipa, mude zvakanaka, uye ruramisirai muri pagedhi. Zvimwe Jehovha Mwari wemauto anganzwira nyasha vakasara vaJosefa.’
16  “Naizvozvo zvanzi naJehovha, iye Jehovha Mwari wemauto, ‘Kuungudza kuchavapo munzvimbo dzose dzinoungana vanhu, uye vanhu vachange vachiti: “Aa! Aa!” vari mumigwagwa yose. Vachashevedza murimi kuti acheme, uye vaya vanoziva nziyo dzemariro kuti vazoungudza.’
17  ‘Kuungudza kuchavapo muminda yose yemizambiringa; nokuti ndichapfuura nepakati pako,’ Jehovha adaro.
18  “‘Vane nhamo vaya vanoda kwazvo zuva raJehovha! Saka zuva raJehovha richarevei kwamuri? Richava rima, kwete chiedza,
19  richava sezvinoitika munhu paanotiza shumba asi osangana nemhuka inonzi bheya; uye richava seapo munhu anopinda mumba obatirira kumadziro asi orumwa nenyoka.
20  Zuva raJehovha harizovi rima here, kwete chiedza; uye harizovi zarima here, kwete kupenya?
21  Ndakavenga, ndakaramba mitambo yenyu, uye handizofadzwi nokunhuhwirira kwokuungana kwenyu kukuru.
22  Asi kana mukandipa zvinopiwa zvinopiswa zvakakwana, kunyange zvipo zvenyu zvinopiwa, handisi kuzozvifarira, uye handisi kuzotarira zvibayiro zvenyu zvokugoverana zvemhuru dzakakora.
23  Bvisai ruzha rwenziyo dzenyu kwandiri; uye ngandirege kunzwa kurira kunonakidza kwezviridzwa zvenyu zvine tambo.
24  Kururamisira ngakuyerere sezvinoita mvura, uye kururama ngakuyerere sezvinoita rukova runogara ruchiyerera.
25  Haiwa imi imba yaIsraeri, makauya nezvibayiro nezvipo zvinopiwa pedyo neni murenje kwemakore makumi mana here?
26  Muchatakura mambo wenyu Sakuti uye Kaiwani, iyo mifananidzo yenyu, nyeredzi yamwari wenyu, wamakazvigadzirira.
27  Ndichaita kuti mutapwe, muendeswe kupfuura kuDhamasiko,’ iye ane zita rokuti Jehovha Mwari wemauto adaro.”
1  Aya ndiwo mashoko aAmosi, aiva mumwe wevanhu vaipfuwa makwai vokuTekoa, aakaona pamusoro paIsraeri mumazuva aUziya mambo waJudha nomumazuva aJerobhoamu mwanakomana waJoashi, mambo waIsraeri, makore maviri kudengenyeka kwenyika kusati kwaitika.
2  Akati: “Jehovha—achadzvova ari muZiyoni, achaita kuti inzwi rake rinzwike ari muJerusarema; mafuro evafudzi achachema, uye pamusoro peKameri pachaoma.”
3  “Zvanzi naJehovha, ‘“Handizoregi kuranga vanhu vokuDhamasiko nokuti vakamukira katatu, uye nokuti vakamukira kana, nokuti vakapura Giriyedhi nemipuro yesimbi.
4  Ndichatumira moto paimba yaHazaeri, uye uchaparadza shongwe dzokugara dzaBheni-hadhadhi.
5  Ndichatyora muzariro weDhamasiko ndoparadza mugari womuBhikati-avheni nomubati wetsvimbo youmambo wokuBheti-edheni; uye vanhu vokuSiriya vachatapwa voendeswa kuKiri,” Jehovha adaro.’
6  “Zvanzi naJehovha, ‘“Handizoregi kuranga vanhu vokuGaza, nokuti vakamukira katatu, uye nokuti vakamukira kana, nokuti vakatapa boka renhapwa rakakwana kuti vadziendese kuEdhomu.
7  Ndichatumira moto parusvingo rweGaza, uye uchaparadza shongwe dzaro dzokugara.
8  Ndichaparadza mugari womuAshdhodhi nomubati wetsvimbo youmambo muAshkeroni; uye ndichadzosa ruoko rwangu paEkroni, uye vaya vanosara vevaFiristiya vachaparara,” Changamire Ishe Jehovha adaro.’
9  “Zvanzi naJehovha, ‘Handizoregi kuranga vanhu vokuTire nokuti vakamukira katatu, uye nokuti vakamukira kana, nokuti vakagamuchidza boka renhapwa rakakwana kuEdhomu, uye nokuti havana kuyeuka sungano yehama.
10  Ndichatumira moto parusvingo rweTire, uye uchaparadza shongwe dzaro dzokugara.’
11  “Zvanzi naJehovha, ‘Handizoregi kuranga Edhomu nokuti akamukira katatu, uye nokuti akamukira kana, nokuti akatevera munun’una wake nebakatwa, uye nokuti akaparadza ngoni dzake, kutsamwa kwake kunoramba kuchibvambura-bvambura nokusingaperi; uye kana kuri kushatirwa kwake kukuru—anoramba ainako nokusingaperi.
12  Ndichatumira moto muTemani, uye uchaparadza shongwe dzokugara dzokuBhozra.’
13  “Zvanzi naJehovha, ‘“Handizoregi kuranga vanakomana vaAmoni nokuti vakamukira katatu, uye nokuti vakamukira kana, nokuti vakatumbura vakadzi vaiva nepamuviri vokuGiriyedhi, kuti vawedzere nharaunda yavo.
14  Ndichatungidza moto parusvingo rweRabha, uye uchaparadza shongwe dzaro dzokugara, paine chiratidzo chokunyevera muzuva rokurwa, nemhepo ine mvura pazuva rakunenge kuine dutu.
15  Mambo wavo achatapwa, iye pamwe chete nemachinda ake,” Jehovha adaro.’
2  “Zvanzi naJehovha, ‘“Handizoregi kuranga Moabhi nokuti akamukira katatu, uye nokuti akamukira kana, nokuti akapisa mapfupa amambo weEdhomu kuti aite madota.
2  Ndichatumira moto muMoabhi, uchaparadza shongwe dzokugara dzokuKeriyoti; uye Moabhi achafa pachiitwa ruzha, chiratidzo chokunyevera chichipiwa, hwamanda ichiridzwa.
3  Ndichaparadza mutongi ari mairi, uye ndichauraya machinda ayo ose pamwe chete naye,” Jehovha adaro.’
4  “Zvanzi naJehovha, ‘Handizoregi kuranga vaJudha nokuti vakamukira katatu, uye nokuti vakamukira kana, nokuti vakaramba mutemo waJehovha, uye nokuti havana kuchengeta mirau yake; asi nhema dzavo dziya dzakanga dzateverwa nemadzitateguru avo, dzakaita kuti varambe vachidzungaira.
5  Ndichatumira moto muJudha, uye uchaparadza shongwe dzokugara dzomuJerusarema.’
6  “Zvanzi naJehovha, ‘Handizoregi kuranga vaIsraeri nokuti vakamukira katatu, uye nokuti vakamukira kana, nokuti vakatengesa munhu akarurama nokuda kwesirivha, uye vakatengesa murombo nokuda kwomutengo wehwashu mbiri.
7  Vari kusuwa kuona guruva renyika riri pamisoro yevanhu vakaderera; uye vanotsausa nzira yevanhu vanyoro; uye murume nababa vake vanoenda kumusikana mumwe chete, kuti vasvibise zita rangu dzvene.
8  Vanozvambarara panguo dzakatorwa sechinhu chokumbofanobata vari pedyo neatari dzose; uye vanonwira waini yevaya vakaripiswa muimba yavanamwari vavo.’
9  “‘Ini ndakanga ndatsakatisa muAmori nokuda kwavo, akanga akareba semisidhari, akanga akasimba semiti mikuru; uye ndakatsakatisa zvibereko zvake zvaiva kumusoro nemidzi yake yaiva pasi.
10  Ini ndakakubudisai munyika yeIjipiti, ndikaramba ndichikufambisai nomurenje kwemakore makumi mana, kuti muite kuti nyika yomuAmori ive yenyu.
11  Ndakaramba ndichimutsa vamwe vanakomana venyu kuti vave vaprofita nemamwe majaya enyu kuti ave vaNaziri. Haiwa vanakomana vaIsraeri, izvi zvaisafanira kuva zvakadaro here?’ ndizvo zvinotaura Jehovha.
12  “‘Asi makaramba muchipa vaNaziri waini yokuti vanwe, uye makarayira vaprofita muchiti: “Regai kuprofita.”
13  Tarirai ndichavheyesa pamakamira, sokuvheya kunoita ngoro izere nemwanda yezviyo zvichangobva kuchekwa.
14  Nzvimbo yokuti anomhanya kwazvo atizire kwairi ichaparara, hapana ane simba achawedzera simba rake, uye hapana murume ane simba achapukunyutsa mweya wake.
15  Hapana anoshandisa uta achamira, hapana anomhanya kwazvo netsoka dzake achapukunyuka, uye hapana mutasvi webhiza achapukunyutsa mweya wake.
16  Uya ane mwoyo wakashinga pakati pevamwe varume vane simba, achatiza asina kupfeka pazuva iroro,’ ndizvo zvinotaura Jehovha.”
3  “Inzwai shoko iri rataurwa naJehovha pamusoro penyu, haiwa imi vanakomana vaIsraeri, pamusoro pemhuri yose yandakabudisa munyika yeIjipiti, ndichiti,
2  ‘Imi ndimi chete vandakaziva pamhuri dzose dzepanyika. Ndokusaka ndichaita kuti muzvidavirire kukanganisa kwenyu kwose.
3  “‘Vanhu vaviri vangafamba pamwe chete vasina kumborangana kuti vasangane here?
4  Shumba ingadzvova musango isina chayabata here? Mwana weshumba ava nezenze angadzvova munzvimbo yake yaanovanda iye asina chaambobata here?
5  Shiri ingawira muchiteyeso panyika ipo pasina chinoikwezva here? Chiteyeso chingaurukira kumusoro icho chisina kana chachabata here?
6  Kana hwamanda ikaridzwa muguta, vanhu havadederiwo here? Kana dambudziko rikaitika muguta, haasi Jehovha azviitawo here?
7  Nokuti Changamire Ishe Jehovha haazoiti chinhu asina kumbozivisa zvakavanzika zvake kuvashumiri vake, ivo vaprofita.
8  Kune shumba yadzvova! Ndiani asingazotyi? Changamire Ishe Jehovha ataura! Ndiani asingazoprofiti?’
9  “‘Zvizivisei muri pamusoro peshongwe dzokugara dziri muAshdhodhi uye muri pamusoro peshongwe dzokugara dziri munyika yeIjipiti, muti: “Unganirai makomo eSamariya, muone kunyongana kuzhinji kuri pakati paro nokubiridzira kuri mukati maro.
10  Havazivi kuita zvakarurama,” ndizvo zvinotaura Jehovha, “vaya vari kuunganidza chisimba nokupamba mushongwe dzavo dzokugara.”’
11  “Naizvozvo zvanzi naChangamire Ishe Jehovha, ‘Kune mhandu yakakomba nyika, ichawisira simba rako pasi richibva pauri, uye shongwe dzako dzokugara dzichapambwa.’
12  “Zvanzi naJehovha, ‘Vanakomana vaIsraeri, vaya vagere muSamariya pazvigaro zvakanaka kwazvo nepamibhedha yokuDhamasiko, vachabvutwa sokubvuta kunoita mufudzi mazondo maviri kana chidimbu chenzeve pamuromo weshumba.’
13  “‘Inzwai, mupupure muri muimba yaJakobho,’ ndizvo zvinotaura Changamire Ishe Jehovha, Mwari wemauto.
14  ‘Nokuti, pazuva randichaita kuti Israeri azvidavirire kumukira kwake, ndichaitawo kuti atari dzokuBheteri dzizvidavirire; uye nyanga dzeatari dzichagurwa dzowira pasi.
15  Ndichaputsa imba yomunguva yechando pamwe chete neimba yomunguva yezhizha.’ “‘Dzimba dzakagadzirwa nenyanga dzenzou dzichaparara, uye dzimba zhinji dzichaparara,’ ndizvo zvinotaura Jehovha.”
