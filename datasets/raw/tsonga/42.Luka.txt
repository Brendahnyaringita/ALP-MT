10  Endzhaku ka swilo leswi Hosi yi hlawula van’wana va 70 kutani yi va rhuma hi vambirhi-mbirhi emahlweni ka yona, emutini ni le ndhawini yin’wana ni yin’wana leyi a yi ta ya eka yona hi xiviri.
2  Kutani yi ku eka vona: “Hakunene, ntshovelo i wukulu, kambe vatirhi a hi vangani. Hikokwalaho kombelani N’wini wa ntshovelo leswaku a rhumela vatirhi entshovelweni wa yena.
3  Fambani. Maswivo! Ndza mi rhuma tanihi swinyimpfana exikarhi ka timhisi.
4  Mi nga tameli xipachi, kumbe nkwama wa swakudya, kumbe maphaxani, loko mi xeweta munhu egondzweni mi nga n’wi angarhi.
5  Eka yindlu yin’wana ni yin’wana leyi mi nghenaka eka yona sungulani mi ku, ‘Onge ku rhula ku nga va ni yindlu leyi.’
6  Naswona loko nakulorhi wa ku rhula a ri kona, ku rhula ka n’wina ku ta va ehenhla ka yena. Kambe loko a nga ri kona, ku ta vuyela eka n’wina.
7  Kutani tshamani endlwini yoleyo, mi dya ni ku nwa swilo leswi va swi lunghiselelaka, hikuva mutirhi u faneriwa hi hakelo yakwe. Mi nga suki endlwini yin’wana mi ya endlwini yin’wana.
8  “Nakambe, emutini wun’wana ni wun’wana lowu mi nghenaka eka wona ivi va mi amukela, dyanani swilo leswi vekiwaka emahlweni ka n’wina,
9  naswona mi hanyisa lava vabyaka eka wona, mi ya emahlweni mi va byela, ‘Mfumo wa Xikwembu wu tshinele eka n’wina.’
10  Kambe emutini wun’wana ni wun’wana lowu mi nghenaka eka wona kutani va nga mi amukeli, humani mi ya etindleleni to anama ta wona, mi ku,
11  ‘Hambi ku ri ritshuri leri namarheleke milenge ya hina emutini wa n’wina hi ri phumunhela eka n’wina. Nilokoswiritano, hlayisani leswi emianakanyweni, leswaku mfumo wa Xikwembu wu tshinele.’
12  Ndza mi byela leswaku swi ta tiyiseleka swinene eka Sodoma esikwini rero ku tlula eka muti wolowo.
13  “Khombo eka wena, Korazini! Khombo eka wena, Betsayida, hikuva loko mintirho ya matimba leyi endliweke eka n’wina a yi endliwe eTiri ni le Sidoni, a va ta va va hundzuke khale swinene va tshama engubyeni yo khwaxa ni le nkumeni.
14  Xisweswo swi ta tiyiseleka swinene eTiri ni le Sidoni eku avanyisiweni ku tlula eka n’wina.
15  Na wena, Kapernawume, xana swi nga ha endleka u tlakuseriwa etilweni? U ta xikela eHayidesi!
16  “Loyi a mi yingisaka wa ndzi yingisa na mina. Naswona loyi a mi honisaka wa ndzi honisa na mina. Ku tlula kwalaho, loyi a ndzi honisaka u honisa ni loyi a ndzi rhumeke.”
17  Kutani lava va 70 va vuya va tsakile, va ku: “Hosi, hambi ku ri madimona ma titsongahata eka hina loko hi tirhisa vito ra wena.”
18  Kutani a ku eka vona: “Ndzi vone Sathana a wile hi le tilweni tanihi rihati.
19  Maswivo! Ndzi mi nyike matimba ya ku kandziyela tinyoka ni swipame hi mikondzo, ni le henhla ka matimba hinkwawo ya nala, naswona a ku na nchumu lexi nga ta mi vavisa.
20  Nilokoswiritano, swi nga tshuki swi mi tsakisa leswi, leswaku mimoya ya titsongahata eka n’wina, kambe tsakisisani hileswaku mavito ya n’wina ma tsariwile etilweni.”
21  Hi nkarhi wowolowo a tsakisisa hi moya lowo kwetsima, a ku: “Ndza ku dzunisa erivaleni, Tatana, Hosi ya tilo ni misava, hikuva swilo leswi u va fihlele hi vukheta lavo tlhariha ni lava va nga ni ku twisisa, kutani u swi hlavutele swihlangi. Ina, Wena Tatana, hikuva ku endlisa xisweswo ku ve ndlela leyi amukeriwaka hi wena.
22  Swilo hinkwaswo ndzi nyikiwe swona hi Tata wa mina, naswona leswaku N’wana i mani ku hava loyi a swi tivaka handle ka Tatana; ni leswaku Tatana i mani, ku hava loyi a swi tivaka handle ka N’wana, ni loyi N’wana a rhandzaka ku n’wi hlavutela eka yena.”
23  Xisweswo a hundzulukela eka vadyondzisiwa va ri voxe, a ku: “Ku tsaka mahlo lama vonaka swilo leswi mi swi vonaka.
24  Hikuva ndza mi byela, Vaprofeta vo tala ni tihosi a va navela ku vona swilo leswi mi swi vonaka kambe a va swi vonanga, ni ku twa swilo leswi mi swi twaka kambe a va swi twanga.”
25  Kutani waswivo, wanuna un’wana loyi a a ri ni vutivi bya Nawu a suka a yima, leswaku a n’wi ringa, a ku: “Mudyondzisi, xana ndzi nga endla yini leswaku ndzi kuma ndzhaka ya vutomi lebyi nga heriki?”
26  A ku eka yena: “Xana ku tsariwe yini eNawini? Xana u hlayisa ku yini?”
27  A hlamula a ku: “‘U fanele ku rhandza Yehovha Xikwembu xa wena hi mbilu ya wena hinkwayo ni hi moya-xiviri wa wena hinkwawo ni hi ntamu wa wena hinkwawo ni hi mianakanyo ya wena hinkwayo,’ ni ‘warikwenu hilaha u tirhandzaka hakona.’”
28  A ku eka yena: “U hlamule kahle; ‘hambeta u swi endla kutani u ta kuma vutomi.’”
29  Kambe, hi ku lava ku tikombisa a ri la lulameke, wanuna loyi a ku eka Yesu: “Xana kahle-kahle warikwerhu i mani?”
30  Yesu a angula a ku: “Munhu un’wana a a rhelela a suka eYerusalema a ya eYeriko ivi a wela emavokweni ya swigevenga, leswi swi nga n’wi hluvula kutani swi n’wi bukuta, ivi swi famba, swi n’wi siya a ri kusuhi ni ku fa.
31  Kutani, swi hatlana ni leswaku muprista un’wana a a rhelela hi gondzo rero, kambe, loko a n’wi vona, a hundza hi le tlhelweni.
32  Xisweswo, Mulevhi na yena, loko a fika endhawini yoleyo kutani a n’wi vona, a hundza hi le tlhelweni.
33  Kambe Musamariya un’wana loyi a a famba egondzweni rero a ta eka yena kutani loko a n’wi vona, a n’wi twela vusiwana.
34  Kutani a n’wi tshinelela ivi a bohelela timbanga takwe, a ti chela mafurha ni vhinyo. Xisweswo a n’wi khandziyisa xifuwo xa yena, a n’wi yisa endlwini ya vafambi kutani a n’wi khathalela.
35  Kutani hi siku leri tlhandlamaka a humesa tidenari timbirhi, a ti nyika mulanguteri wa yindlu ya vafambi, a ku, ‘N’wi khathalele, naswona xin’wana ni xin’wana lexi u nga ta xi tirhisa handle ka leswi, ndzi ta ku tlherisela xona loko ndzi vuya laha.’
36  Xana i mani eka lavanharhu loyi u vonaka a tiendle warikwavo eka munhu loyi a weleke emavokweni ya swigevenga?”
37  A ku: “Hi loyi a n’wi khomeke hi tintswalo.” Kutani Yesu a ku eka yena: “Khoma ndlela kutani u endla tano na wena.”
38  Kuteloko va khoma ndlela yena a nghena eximutanini xin’wana. Hiloko wansati un’wana la vuriwaka Marta a n’wi amukela a va muendzi endlwini.
39  Wansati loyi nakambe a a ri ni makwavo wa xisati la vuriwaka Mariya, loyi yena, a a tshame hansi hi le milengeni ya Hosi naswona a a ya emahlweni a yingisa rito ra yona.
40  Marta, hi hala tlhelo, a a rivatiwa hi ku tirha mintirho yo tala. Kutani a tshinela ekusuhi a ku: “Hosi, xana a swi na mhaka eka wena leswi makwerhu a ndzi siyeke ndzi ri swanga ndzi tirha swin’wana? Hikokwalaho, n’wi byele leswaku a ta ndzi pfuna.”
41  Hosi yi hlamula yi ku eka yena: “Marta, Marta, u vilela ni ku karhatekela swilo swo tala.
42  Kambe, i swilo switsongo leswi lavekaka, kumbe xin’we ntsena. Loko ku ri Mariya, u hlawule xiavelo lexinene, naswona a nge tekeriwi xona.”
4  Kutani Yesu, a tale moya lowo kwetsima, a suka eYordani, a yisiwa hi moya emananga
2  ku ringana masiku ya 40, a ri karhi a ringiwa hi Diyavulosi. Naswona, a nga dyanga nchumu emasikwini wolawo, kutani loko ma herile, a khomiwa hi ndlala.
3  Hikwalaho ka sweswo Diyavulosi a ku eka yena: “Loko u ri n’wana wa Xikwembu, byela ribye leri leswaku ri hundzuka xinkwa.”
4  Kambe Yesu a n’wi angula: “Ku tsariwile, ‘Munhu a nga fanelanga a hanya hi xinkwa ntsena.’”
5  Kutani a n’wi tlhandlukisa, a n’wi komba mimfumo hinkwayo ya misava leyi akiweke, hi xinkarhana;
6  Diyavulosi a ku eka yena: “Ndzi ta ku nyika vulawuri lebyi hinkwabyo ni ku vangama ka byona, hikuva byi nyikiwe mina, naswona ndzi byi nyika hambi ku ri mani loyi ndzi rhandzaka ku n’wi nyika byona.
7  Hikokwalaho, loko wena wo nkhinsama u ndzi gandzela, byi ta va bya wena hinkwabyo.”
8  Yesu a n’wi angula a ku: “Ku tsariwile, ‘U fanele ku gandzela Yehovha Xikwembu xa wena, naswona u fanele ku endlela yena ntsena ntirho wo kwetsima.’”
9  Hiloko a n’wi yisa eYerusalema kutani a n’wi yimisa exihlungweni xa tempele kutani a ku eka yena: “Loko u ri n’wana wa Xikwembu, suka u tilahlela ehansi;
10  hikuva ku tsariwile, ‘Xi ta lerisa tintsumi ta xona malunghana na wena, leswaku ti ku hlayisa,’
11  kutani, ‘Ti ta ku khawulela hi mavoko, leswaku nenge wa wena wu nga tshuki wu hima ribye.’”
12  Yesu a n’wi hlamula a ku: “Ku vuriwile, ‘U nga tshuki u ringa Yehovha Xikwembu xa wena.’”
13  Kutani Diyavulosi, loko a hete ndzingo hinkwawo, a n’wi sukela ku fikela nkarhi wun’wana lowu fanelekaka.
14  Kutani Yesu a vuyela eGaleliya hi matimba ya moya. Naswona ndhuma yakwe leyinene yi hangalaka emugangeni hinkwawo wa le kusuhi.
15  Nakambe, a sungula ku dyondzisa emasinagogeni ya vona, hinkwavo va n’wi xixima.
16  Kutani a ta eNazareta, laha a nga kulela kona; hi ku ya hi ntolovelo wakwe hi siku ra savata, a nghena esinagogeni, a suka a yima leswaku a hlaya.
17  Kutani a nyikiwa buku-nsongwa ya muprofeta Esaya, ivi a pfula buku-nsongwa, a kuma ndhawu leyi a ku tsariwe leswi:
18  “Moya wa Yehovha wu le henhla ka mina, hikuva u ndzi tote leswaku ndzi vula mahungu lamanene eka swisiwana, u ndzi rhume leswaku ndzi chumayela ku ntshunxiwa ka makhumbi ni ku endliwa ka lava feke mahlo leswaku va tlhela va vona, ku ntshunxa lava tshikeleriweke va tifambela,
19  ku chumayela lembe ra Yehovha ra ku amukeriwa.”
20  Endzhaku ka sweswo a songa buku-nsongwa, a yi tlherisela eka mulanguteri ivi a tshama ehansi; mahlo ya hinkwavo lava a va ri esinagogeni a ma n’wi honolerile.
21  Kutani a va byela a ku: “Namuntlha tsalwa leri ma ha ku ri twaka ri hetisekile.”
22  Hinkwavo va sungula ku nyika vumbhoni lebyinene malunghana na yena ni ku hlamarisiwa hi marito lamanene lama humaka enon’wini wakwe, naswona a va vula va ku: “Loyi i n’wana wa Yosefa, a swi tano ke?”
23  Hikwalaho ka sweswo a ku eka vona: “Handle ko kanakana xifaniso lexi mi ta xi tirhisa eka mina, ‘N’anga, tihanyise; swilo leswi hi tweke leswaku swi endlekile eKapernawume swa endleka ni laha tikweni ra rikwenu.’”
24  Kambe a ku: “Ndzi tiyisile ndza mi byela leswaku ku hava muprofeta loyi a amukeriwaka etikweni ra rikwavo.
25  Hi xikombiso, ndzi mi byela ntiyiso, A ku ri ni tinoni to tala eIsrayele emasikwini ya Eliya, loko matilo ma pfariwe malembe manharhu ni tin’hweti ta tsevu, lerova ndlala leyikulu yi wela tiko hinkwaro,
26  kambe Eliya a nga rhumiwanga ni le ka un’we wa vavasati volavo, kambe u rhumiwe ntsena eka noni le Sarepta etikweni ra Sidoni.
27  Nakambe, a ku ri ni vo tala va nhlokonho eIsrayele hi nkarhi wa Elixa lowa muprofeta, kambe a nga kona ni un’we wa vona loyi a basisiweke, loko ku nga ri Namani munhu wa le Siriya.”
28  Kutani hinkwavo lava tweke swilo leswi esinagogeni va hlundzuka ngopfu;
29  va suka va yima, va n’wi tsutsumisela ehandle ka muti, kutani va n’wi yisa enhlohlorhini ya ntshava leyi muti wa vona a wu akiwe ehenhla ka yona, ku endlela leswaku va ta n’wi cukumetela ehansi hi nhloko.
30  Kambe a tsemakanya exikarhi ka vona, a ya emahlweni ni ndlela yakwe.
31  Kutani a rhelela a ya eKapernawume, muti wa Galeliya. Naswona a a va dyondzisa hi savata;
32  kutani va hlamarisiwa hi ndlela yakwe yo dyondzisa, hikuva ku vulavula kakwe a ku ri ni vulawuri.
33  Kutani esinagogeni a ku ri ni munhu loyi a a ri ni moya, ku nga dimona leri nga basangiki, naswona a a huwelela hi rito lerikulu:
34  “Aa! Xana hi ni mhaka yihi na wena, wena Yesu, Munazareta? Xana u tele ku ta hi lovisa? Ndzi swi tiva kahle leswaku u mani, u Mukwetsimi wa Xikwembu.”
35  Kambe Yesu a ri tshinya, a ku: “Miyela, u huma eka yena.” Kutani endzhaku ko tlatlalata munhu loyi ehansi exikarhi ka vona, dimona ri huma eka yena ri nga n’wi vavisanga.
36  Hikwalaho ka leswi, hinkwavo va hlamala, ivi va byelana, va ku: “Xana i ku vulavula ka muxaka muni loku, hikuva u lerisa mimoya leyi nga basangiki hi vulawuri ni matimba, yi huma?”
37  Kutani mahungu lama khumbaka yena ma hambeta ma hangalakela etlhelweni rin’wana ni rin’wana ra muganga wolowo.
38  Endzhaku ko suka a yima, u hume esinagogeni a nghena ekaya ra Simoni. Kasi mana wa nsati wa Simoni a a karhatiwa hi ku hisa lokukulu ka miri, hiloko va n’wi kombelela yena.
39  Kutani a korhamela eka yena, a tshinya ku hisa ka miri, hiloko ku n’wi sukela. Hi ku hatlisa a pfuka kutani a sungula ku va tirhela.
40  Kambe loko dyambu ri pela, hinkwavo lava a va ri ni vavabyi lava khomiweke hi swifo swo hambana-hambana va va tisa eka yena. A a hanyisa un’wana ni un’wana wa vona hi ku va tlhandleka mavoko.
41  Madimona na wona a ma huma eka vo tala, ma huwelela ma ku: “Wena u N’wana wa Xikwembu.” Kambe a ma tshinya, a nga ma pfumeleli leswaku ma vulavula, hikuva a ma n’wi tiva leswaku i Kreste.
42  Hambiswiritano, loko ri xa, a huma a ya enhoveni. Kambe mintshungu yi sungula ku famba yi n’wi lava kutani yi ya fika laha a a ri kona, yi ringeta ku n’wi sivela leswaku a nga yi siyi.
43  Kambe a ku eka yona: “Ni le ka miti yin’wana ndzi fanele ku vula mahungu lamanene ya mfumo wa Xikwembu, hikuva hi swona leswi ndzi rhumeriweke swona.”
44  Xisweswo a hambeta a chumayela emasinagogeni ya Yudiya.
11  Kutani enkarhini lowu a a ri endhawini yin’wana a khongela, loko a heta, un’wana wa vadyondzisiwa vakwe a ku eka yena: “Hosi, hi dyondzise ndlela ya ku khongela, hilaha Yohane na yena a dyondziseke vadyondzisiwa vakwe hakona.”
2  Kutani a ku eka vona: “Loko mi khongela, vulani leswi, ‘Tatana, vito ra wena a ri kwetsimisiwe. Mfumo wa wena a wu te.
3  Hi nyike xinkwa xa hina xa siku hi ku ya hi xilaveko xa siku.
4  Naswona u hi rivalela swidyoho swa hina, hikuva na hina ha va rivalela hinkwavo lava nga ni nandzu eka hina; u nga hi yisi endzingweni.’”
5  Ku tlula kwalaho, a ku eka vona: “Xana i mani eka n’wina loyi loko a ri ni nakulobye, a nga yaka eka yena exikarhi ka vusiku, a ku eka yena, ‘Nakulorhi, ndzi lombe swinkwa swinharhu,
6  hikuva ka ha ku fika nakulorhi la ndzi endzeleke naswona a ndzi na nchumu xo xi veka emahlweni ka yena’?
7  Kutani loyi a nga endzeni a angula a ku, ‘Tshika ku ndzi karhata. Nyangwa se yi lotleriwile, naswona se ndzi etlele, ni vana va mina lavatsongo va etlele; a ndzi nge pfuki ndzi ku nyika xanchumu.’
8  Ndza mi byela, Hambiloko a a nga ta pfuka a n’wi nyika xanchumu hikwalaho ka leswi a nga nakulobye wakwe, hakunene hikwalaho ka ku phikelela kakwe ka vurhena u ta pfuka a n’wi nyika swilo leswi a swi lavaka.
9  Hikwalaho ndzi ri eka n’wina, Hambetani mi kombela, mi ta nyikiwa; hambetani mi lava, mi ta swi kuma; hambetani mi gongondza, mi ta pfuleriwa.
10  Hikuva un’wana ni un’wana la kombelaka wa nyikiwa, naswona un’wana ni un’wana la lavaka wa swi kuma, naswona un’wana ni un’wana la gongondzaka u ta pfuleriwa.
11  Hakunene, xana hi wihi tatana exikarhi ka n’wina, loyi loko n’wana wakwe a kombela nhlampfi, swi nga ha endlekaka a n’wi nyika nyoka ematshan’weni ya nhlampfi?
12  Kumbe loko a kombela tandza, a nga n’wi nyikaka xipame ke?
13  Hikokwalaho, loko n’wina, hambiloko mi hombolokile mi tiva ndlela ya ku nyika vana va n’wina tinyiko letinene, Tatana la nge tilweni u ta nyika moya lowo kwetsima hilaha ku tlurisaka swinene eka lava n’wi kombelaka!”
14  Endzhakunyana a a hlongola dimona ra mbheveve. Loko dimona se ri humile, munhu la nga mbheveve a vulavula. Kutani mintshungu yi hlamala.
15  Kambe van’wana va ku: “U hlongola madimona hi Belzebule mufumi wa madimona.”
16  Hambiswiritano, leswaku va n’wi ringa, van’wana va sungule ku lava xikombiso lexi humaka etilweni eka yena.
17  Hi ku tiva mianakanyo ya vona a ku eka vona: “Mfumo wun’wana ni wun’wana lowu avaneke hi vuwona wa wa, ni yindlu leyi avaneke hi vuyona ya wa.
18  Kutani loko Sathana na yena a avanile hi vuyena, xana mfumo wakwe wu ta yimisa ku yini? Hikuva mi ri ndzi hlongola madimona hi Belzebule.
19  Loko ndzi hlongola madimona hi Belzebule, xana vana va n’wina va ma hlongola hi mani? Va ta mi avanyisa hikwalaho ka sweswo.
20  Kambe loko ndzi hlongola madimona hi ritiho ra Xikwembu, mfumo wa Xikwembu wu mi hundzile hakunene.
21  Loko wanuna wa matimba, la hlomeke kahle, a rindza xigodlo xa yena, leswi nga swa yena swi tshama hi ku rhula.
22  Kambe loko un’wana la nga ni matimba yo tlula ya yena a ta a ta lwisana na yena ivi a n’wi hlula, u teka matlhari yakwe hinkwawo lawa a a tshemba wona, kutani a avelana ni van’wana swilo leswi a swi tekeke eka yena.
23  Loyi a nga riki etlhelweni ra mina u lwisana na mina, naswona loyi a nga hlengeletiki na mina wa hangalasa.
24  “Loko moya lowu nga basangiki wu huma emunhwini, wu hundza etindhawini leti omeke wu lavisisa ndhawu yo wisela eka yona, loko wu nga yi kumi, wu ri, ‘Ndzi ta vuyela endlwini ya mina leyi ndzi humeke eka yona.’
25  Kutani wu fika wu yi kuma yi kukuriwe yi basa yi tlhela yi sasekisiwa.
26  Kutani wu khoma ndlela, wu ya vuya ni mimoya yin’wanyana ya nkombo leyi hombolokeke ngopfu ku tlula wona, loko se yi nghenile, yi tshama kona; kutani swiyimo swo hetelela swa munhu yoloye swi biha ngopfu ku tlula eku sunguleni.”
27  Loko a ha vula swilo leswi wansati un’wana exikarhi ka ntshungu a tlakusa rito rakwe a ku eka yena: “Ra tsaka khwiri leri ku rhwaleke ni mavele lawa u ma an’weke!”
28  Kambe yena a ku: “E-e, ematshan’weni ya sweswo, Va tsaka lava twaka rito ra Xikwembu va tlhela va ri hlayisa!”
29  Kuteloko mintshungu yi vungane swin’we, a ku: “Xitukulwana lexi i xitukulwana xo homboloka; xi lava xikombiso. Kambe ku hava xikombiso lexi nga ta nyikiwa xona handle ka xikombiso xa Yonasi.
30  Hikuva tanihi leswi Yonasi a veke xikombiso eka Vaninivha, hi ndlela leyi fanaka N’wana wa munhu na yena u ta va xona eka xitukulwana lexi.
31  Hosi ya xisati ya le dzongeni yi ta pfuxiwa swin’we ni vanhu va xitukulwana lexi loko ku avanyisiwa naswona yi ta va gweva; hikuva yi te yi huma emakun’wini ya misava ku ta twa vutlhari bya Solomoni, kambe maswivo, nchumu wo tlula Solomoni wu kona.
32  Vanhu va Ninivha va ta pfuka swin’we ni xitukulwana lexi loko ku avanyisiwa naswona va ta xi gweva; hikuva va hundzukile eka leswi Yonasi a swi chumayeleke; kambe maswivo, nchumu wo tlula Yonasi wu kona.
33  Loko munhu a heta ku lumeka rivoni, a nga ri veki ebakweni kumbe ehansi ka xirhundzu xo pima, kambe u ri veka ehenhla ka xo tlhandleka rivoni, leswaku lava nghenaka va vona ku vonakala.
34  Rivoni ra miri i tihlo ra wena. Loko tihlo ra wena ri olova, miri wa wena hinkwawo na wona wa vangama; kambe loko ri hombolokile, miri wa wena na wona wu va ni munyama.
35  Hikokwalaho, tlhariha. Swi nga ha endleka leswaku ku vonakala loku nga eka wena i munyama.
36  Hikokwalaho, loko miri wa wena hinkwawo wu vangama ku nga ri na xiphemu ni xin’we lexi nga ni munyama, wu ta va wu vangama ku fana ni loko rivoni ri ku nyika ku vonakala hi miseve ya rona.”
37  Loko a heta ku vula leswi, Mufarisi a n’wi kombela leswaku a ya dya na yena. Kutani a nghena a vurhama etafuleni.
38  Hambiswiritano, Mufarisi a a hlamarisiwe hi ku vona leswaku a nga rhanganga a hlamba a nga si dya.
39  Kambe Hosi yi ku eka yena: “N’wina Vafarisi, mi basisa xinwelo ni ndyelo ehandle, kambe endzeni ka n’wina ku tele swilo leswi phangiweke ni vuhomboloki.
40  Vanhu lava nga anakanyiki! Loyi a endleke ehandle u endle ni le ndzeni, a hi swona ke?
41  Nilokoswiritano, leswi nga endzeni swi endleni tinyiko ta tintswalo, naswona maswivo, swilo swin’wana hinkwaswo swi basile eka n’wina.
42  Kambe mi ni khombo n’wina Vafarisi, hikuva mi nyikela vukhume bya musuzwana ni bya mbowa ni bya matsavu ya muxaka wun’wana ni wun’wana, kambe mi honisa vululami ni rirhandzu ra Xikwembu! Swilo leswi a mi boheka ku swi endla, kambe swilo leswin’wana a mi boheka ku ka mi nga swi tshiki.
43  Mi ni khombo n’wina Vafarisi, hikuva mi rhandza switshamo swa le mahlweni emasinagogeni ni ku xewetiwa etindhawini ta ku xavisela!
44  Mi ni khombo n’wina, hikuva mi fana ni masirha-bako ya xitsundzuxo lama nga vonakiki, lerova vanhu va famba ehenhla ka wona kambe va nga swi tivi!”
45  Un’wana wa lava tivaka Nawu a hlamula a ku eka yena: “Mudyondzisi, loko u vula swilo leswi na hina wa hi rhukana.”
46  Kutani a ku: “Mi ni khombo na n’wina lava tivaka Nawu, hikuva mi rhwexa vanhu mindzhwalo yo tika leswaku va yi rhwala, kambe loko ku ri n’wina a mi yi khumbi mindzhwalo ya kona hambi hi rin’we ra tintiho ta n’wina!
47  “Mi ni khombo n’wina, hikuva mi akela masirha-bako ya xitsundzuxo ya vaprofeta, kambe va dlayiwe hi vatata wa n’wina!
48  Hakunene mi timbhoni ta swiendlo swa vatata wa n’wina naswona mi pfumelelana na vona, hikuva vona va dlaye vaprofeta kambe n’wina mi akela masirha-bako ya vona.
49  Hikwalaho ni vutlhari bya Xikwembu byi te, ‘Ndzi ta rhumela eka vona vaprofeta ni vaapostola, kutani va ta dlaya ni ku xanisa van’wana va vona,
50  leswaku ngati ya vaprofeta hinkwavo leyi halatiweke hi mpfhuka misava yi va kona yi ta laviwa eka xitukulwana lexi,
51  ku sukela engatini ya Avele ku ya fika engatini ya Zakariya, loyi a dlayiweke exikarhi ka alitari ni yindlu.’ Ina, ndza mi byela, yi ta laviwa eka xitukulwana lexi.
52  “Mi ni khombo n’wina lava tivaka Nawu, hikuva mi teke xilotlelo xa vutivi; n’wina a mi nghenanga, naswona lava nghenaka mi va siverile!”
53  Kuteloko a huma kona vatsari ni Vafarisi va sungula ku n’wi kamanyeta swinene ni ku n’wi tlhandleka swivutiso malunghana ni swilo swin’wana,
54  va n’wi rhiya, leswaku va khoma xo karhi lexi humaka enon’wini wakwe.
8  Endzhakunyana ka sweswo a famba hi muti ni muti ni hi ximutana ni ximutana, a chumayela ni ku vula mahungu lamanene ya mfumo wa Xikwembu. Naswona lava 12 a va ri na yena,
2  ni vavasati van’wana lava hanyisiweke emimoyeni yo homboloka ni le mavabyini, Mariya loyi a vuriwaka Magadala, loyi madimona ya nkombo ma humeke eka yena,
3  na Yowana nsati wa Khuza, wanuna la langutelaka Heroda, na Suzana ni vavasati van’wana vo tala, lava a va va tirhela hi leswi nga swa vona.
4  Kuteloko ntshungu lowukulu wu hlengeletane swin’we ni lava a va ya eka yena va huma emitini, a vulavula hi ku tirhisa xifaniso:
5  “Muhaxi u humile a ya haxa mbewu yakwe. Kambe, loko a ri karhi a haxa, yin’wana ya yona yi wela etlhelo ka gondzo, yi kandziyeriwa, kutani tinyenyana ta tilo ti yi dya hinkwayo.
6  Yin’wana yi wela ehenhla ka ribye lerikulu, kuteloko yi mirile, yi oma hikwalaho ka ku pfumala ndzhongo.
7  Yin’wana yi wela exikarhi ka mitwa, kutani mitwa leyi kuleke swin’we na yona yi yi kamanyeta.
8  Yin’wana yi wela emisaveni leyinene, kuteloko yi mirile, yi humesa mihandzu leyi phindhiweke ka 100.” Loko a ri karhi a vula swilo leswi, a huwelela a ku: “Loyi a nga ni tindleve ta ku yingisa, a a yingise.”
9  Kambe vadyondzisiwa vakwe va sungula ku n’wi vutisa leswi xifaniso lexi xi nga ha vaka xi vula swona.
10  A ku: “N’wina mi nyikiwe ku twisisa swihundla swo kwetsima swa mfumo wa Xikwembu, kambe lavan’wana hinkwavo va byeriwa swona hi ku tirhisa swifaniso, leswaku, hambiloko va languta, va languta va nga voni nchumu naswona, hambiloko va twa, va nga yi kumi nhlamuselo ya kona.
11  Kutani xifaniso xi vula leswi: Mbewu i rito ra Xikwembu.
12  Leyi nga etlhelweni ka gondzo hi lava va tweke, kutani Diyavulosi a ta a susa rito etimbilwini ta vona leswaku va nga pfumeli, va ta ponisiwa.
13  Leyi nga eribyeni lerikulu hi lava loko va ri twa, va amukelaka rito hi ntsako, kambe a va na rimitsu; va pfumela nkarhi wo karhi, kambe hi nguva ya ku ringiwa va wa.
14  Loko ku ri leyi nga wela exikarhi ka mitwa, vona hi lava va tweke, kambe, hi ku hluriwa hi ku karhateka, rifuwo ni ntsako wa vutomi lebyi, va kamanyetiwa hi ku helela naswona a ku na lexi va xi hetisisaka.
15  Loko ku ri leyi nga emisaveni leyinene, hi lava, endzhaku ko twa rito hi mbilu yo xonga, leyinene, va ri hlayisaka ivi va veka mihandzu hi ku tiyisela.
16  “A nga kona loyi, loko a lumeke rivoni, a ri khubumetaka hi xibya kumbe a ri vekaka ehansi ka mubedo, kambe u ri veka ehenhla ka xo tlhandleka rivoni, leswaku lava nghenaka va vona ku vonakala.
17  Hikuva a ku na nchumu lexi fihliweke lexi nga ta ka xi nga voniwi, hambi ku ri yini lexi nga tumbetiwa hi vukheta lexi nga ta ka xi nga tiviwi ni ku ka xi nga vi erivaleni.
18  Hikokwalaho, nyikelani nyingiso eka ndlela leyi mi yingisaka ha yona; hikuva un’wana ni un’wana la nga ni swo karhi, u ta nyikiwa leswi engetelekeke, kambe loyi a nga riki na nchumu, u ta tekeriwa ni leswi a anakanyaka leswaku u na swona.”
19  Kutani mana wakwe ni vamakwavo va ta eka yena, kambe a va nga swi koti ku fika eka yena hikwalaho ka ntshungu.
20  Hambiswiritano, va n’wi vikele va ku: “Mana wa wena ni vamakwenu va yime hala handle va lava ku ku vona.”
21  A va angula a ku: “Mana wa mina ni vamakwerhu hi lava va twaka rito ra Xikwembu va ri endla.”
22  Eka rin’wana ra masiku yena ni vadyondzisiwa vakwe va nghena ebyatsweni, a ku eka vona: “A hi peleleni etlhelweni lerin’wana ra tiva.” Kutani va sungula ku tluta.
23  Kambe loko va ri karhi va tluta, a khomiwa hi vurhongo. Kutani xidzedze xa matimba xi xikela etiveni, va sungula ku taleriwa hi mati ni ku va ekhombyeni.
24  Hiloko va hetelela va ya eka yena va n’wi pfuxa, va ku: “Muleteri, Muleteri, ha lova!” Eku pfukeni kakwe, a tshinya mheho ni ku kariha ka mati, kutani ma hunguteka, ku va ni ku rhula.
25  Kutani a ku eka vona: “Ripfumelo ra n’wina ri kwihi?” Kambe hi ku khomiwa hi ku chava, va hlamala, va byelana va ku: “Kahle-kahle loyi i mani, hikuva u lerisa hambi timheho ni mati, swi vuya swi n’wi yingisa?”
26  Kutani va hambukela eribuweni etikweni ra Vagerasa, leri nga entsungeni wa Galeliya.
27  Kambe loko a xikela esaveni wanuna un’wana wa muti loyi a a ri ni madimona a hlangana na yena. Kutani a swi endla nkarhi wo leha a nga ambali swiambalo, naswona a a nga tshami ekaya, a a tshama exikarhi ka masirha-bako.
28  Kuteloko a vona Yesu, a huwelela hi matimba a wela ehansi emahlweni ka yena, u vule hi rito lerikulu a ku: “Xana ndzi ni mhaka yihi na wena, wena Yesu N’wana wa Xikwembu Lexi nge Henhla-henhla? Ndza ku kombela, u nga ndzi xanisi.”
29  (Hikuva a a lerisa moya lowu nga basangiki leswaku wu huma eka munhu loyi. A wu n’wi khome swi tiya nkarhi wo leha, naswona a a tshama a bohiwe hi tinketana ni tinsimbi a rindziwile, kambe a a tshova swiboho sweswo kutani dimona ri n’wi yisa enhoveni.)
30  Yesu a n’wi vutisa: “Hi wena mani vito ra wena?” Yena ku: “Ndzi Vandla,” hikuva a a ngheniwe hi madimona yo tala.
31  Kutani ma hambeta ma n’wi kombela ku ka a nga ma lerisi leswaku ma ya ekheleni ro enta.
32  Kutani ntlhambi lowukulu wa tinguluve a wu dya kwalaho entshaveni; ma n’wi kombela leswaku a ma pfumelela ku nghena eka tona. Kutani a ma pfumelela.
33  Hiloko madimona ma huma eka munhu loyi ma nghena etingulubyeni, ntlhambi wu tsutsuma wu wela eriweni etiveni wu nwela.
34  Kambe loko varisi va vona leswi endlekeke, va baleka va ya swi vika emutini ni le mantanghaleni.
35  Kutani vanhu va ta ku ta vona leswi endlekeke, va fika eka Yesu va kuma munhu loyi madimona ma humeke eka yena, a ambarile naswona a hanye kahle emianakanyweni, a tshame hi le milengeni ya Yesu; hiloko va khomiwa hi ku chava.
36  Lava va swi voneke va va vikela hilaha munhu loyi a a ri ni madimona a hanyisiweke hakona.
37  Kutani vunyingi hinkwabyo lebyi humaka emugangeni wa Vagerasa byi n’wi kombela leswaku a suka eka byona, hikuva a byi khomiwe hi ku chava lokukulu. Kutani a ya khandziya byatso a famba.
38  Hambiswiritano, wanuna loyi madimona ma humeke eka yena a hambeta a kombela ku famba na yena; kambe a tlherisa wanuna loyi, a ku:
39  “Khoma ndlela u tlhelela ekaya, naswona u hambeta u rungula swilo leswi Xikwembu xi ku endleleke swona.” Hi ku pfumelelana ni sweswo a famba, a huwelela emutini hinkwawo swilo leswi Yesu a n’wi endleleke swona.
40  Loko Yesu a vuya, ntshungu wu n’wi amukela hi musa, hikuva hinkwavo a va n’wi languterile.
41  Kambe, waswivo, ku ta wanuna la vuriwaka Yayiro, wanuna loyi a a ri ndhuna leyi ungamelaka sinagoga. Kutani a wela emilengeni ya Yesu ivi a n’wi kombela leswaku a nghena endlwini yakwe,
42  hikuva a a ri ni n’wana wa nhwanyana la tswariweke a ri swakwe wa malembe ya kwalomu ka 12 hi vukhale naswona a ri kusuhi ni ku fa. Loko a famba mintshungu yi n’wi kamanyeta.
43  Kutani wansati loyi a a khomiwe hi vuvabyi byo khuluka ngati ku ringana malembe ya 12, loyi a nga kotangiki ku kuma munhu wa ku n’wi hanyisa,
44  a ta hi le ndzhaku a fika a khumba dziva ra nguvu yakwe ya le handle, kutani hi ku hatlisa vuvabyi byakwe byo khuluka ngati byi hela.
45  Kutani Yesu a ku: “I mani loyi a nga ndzi khumba?” Loko hinkwavo va landzula, Petro a ku: “Muleteri, mintshungu ya ku mumela ni ku ku kamanyeta.”
46  Kambe Yesu a ku: “Ku ni loyi a nga ndzi khumba, hikuva ndzi twe matimba ma huma eka mina.”
47  Loko wansati a xiya leswaku u voniwile, a ta a ri karhi a rhurhumela a wela ehansi emahlweni ka yena kutani a paluxa emahlweni ka vanhu hinkwavo xivangelo xa ku n’wi khumba ka yena ni ndlela leyi a horisiweke ha yona hi ku hatlisa.
48  Kambe a ku eka wansati loyi: “N’wananga, ripfumelo ra wena ri ku hanyisile; famba hi ku rhula.”
49  Loko a ha vulavula, muyimeri un’wana wa ndhuna leyi ungamelaka sinagoga a ta, a ku: “N’wana wa wena wa nhwanyana u file; u nga ha n’wi karhati mudyondzisi.”
50  Loko a twa leswi, Yesu a n’wi hlamula: “U nga chavi, ntsena kombisa ripfumelo, kutani yena u ta ponisiwa.”
51  Loko a fika endlwini a nga pfumelelanga munhu a nghena na yena handle ka Petro na Yohane na Yakobo ni tata ni mana wa nhwanyana loyi.
52  Kambe vanhu hinkwavo a va rila ni ku tiba hi gome hikwalaho ka yena. Kutani a ku: “Tshikani ku rila, hikuva a nga fanga kambe u lo etlela.”
53  Hiloko va sungula ku n’wi hleka hi ku hlekula, hikuva a va swi tiva leswaku u file.
54  Kambe a n’wi khoma hi voko a vitana, a ku: “Nhwanyana, pfuka!”
55  Kutani moya wakwe wu vuya, a pfuka hi ku hatlisa, yena a lerisa leswaku a nyikiwa xo karhi a dya.
56  Kunene, vatswari vakwe a va nga tikoti; kambe a va lerisa leswaku va nga byeli munhu leswi endlekeke.
16  Kutani a ya emahlweni a byela ni vadyondzisiwa vakwe a ku: “Munhu un’wana a a fuwile naswona a ri ni mulanguteri, mulanguteri loyi a a hehliwa hileswaku u tlanga hi nhundzu ya yena.
2  Hiloko a n’wi vitana a ku eka yena, ‘I yini leswi ndzi swi twaka malunghana na wena? Tisa tsalwa ra vulanguteri bya wena hikuva a wu nge he yi languteli yindlu leyi.’
3  Kutani mulanguteri a tibyela leswi, ‘Xana ndzi ta endla yini, hikuva n’wini wa mina u ta ndzi tekela vulanguteri? A ndzi na matimba lama ringaneke yo cela, ndzi ni tingana to kombela.
4  Aha! Ndza swi tiva leswi ndzi nga ta swi endla leswaku loko ndzi susiwa eka vulanguteri, vanhu va ta ndzi amukela emakaya ya vona.’
5  Kutani a vitana un’wana ni un’wana wa lava kolotaka n’wini wa yena a vula leswi eka lowo sungula, ‘Xana u n’wi kolota yini n’wini wanga?’
6  A ku, ‘Mafurha ya mutlhwari ya swibya swa 100.’ A ku eka yena, ‘Teka ntwanano wa wena lowu tsariweke, u tshama ehansi u hatlisa u tsala 50.’
7  Endzhaku, a byela un’wana, ‘Wena ke, xana u kolota yini?’ A ku, ‘Koroni ya swibya swa 100.’ A ku eka yena, ‘Tlhela ni ntwanano wa wena lowu tsariweke u tsala 80.’
8  Kutani n’wini wa yena a bumabumela mulanguteri loyi, hambileswi a a nga lulamanga, hikuva u endle hi vutlhari lebyi pfunaka; hikuva vana va mafambiselo lawa ya swilo va tlharihile hi ndlela leyi pfunaka eka xitukulwana xa vona ku tlula vana va ku vonakala.
9  “Nakambe, ndza mi byela, Tiendleleni vanakuloni hi rifuwo leri nga lulamangiki, leswaku, loko ri hela, va mi amukela eka vutshamo lebyi nga heriki.
10  Munhu la tshembekeke eka leswitsongo wa tshembeka ni le ka swo tala, naswona munhu la nga lulamangiki eka leswitsongo a nga lulamanga ni le ka swo tala.
11  Hikokwalaho, loko mi nga kumekanga mi tshembekile mayelana ni rifuwo leri nga lulamangiki, i mani la nga ta mi tamerisa leswi nga ntiyiso?
12  Naswona loko mi nga kumekanga mi tshembekile mayelana ni leswi nga swa un’wana, i mani la nga ta mi nyika leswi nga swa n’wina?
13  Ku hava nandza wa yindlu loyi a nga vaka hlonga ra vini vambirhi; hikuva u ta venga un’wana a rhandza un’wanyana, kumbe u ta namarhela un’wana a n’wi langutela ehansi un’wanyana. A mi nge vi mahlonga ya Xikwembu ni Rifuwo.”
14  Kutani Vafarisi, lava a va ri varhandzi va mali, a va yingise swilo leswi hinkwaswo, hiloko va sungula ku n’wi khovolela.
15  Kutani a ku eka vona: “Mi tivula lava lulameke emahlweni ka vanhu, kambe Xikwembu xi tiva timbilu ta n’wina; hikuva lexi tlakukeke exikarhi ka vanhu i xilo lexi nyenyetsaka emahlweni ka Xikwembu.
16  “Nawu ni Vaprofeta a swi ri kona ku fika eka Yohane. Ku sukela kwalaho mfumo wa Xikwembu wu twarisiwa wu ri mahungu lamanene, naswona munhu un’wana ni un’wana u lwela ku wu kuma.
17  Hakunene, swi nga olova swinene leswaku tilo ni misava swi hundza ku ri ni ku va xiphemu xin’we xa nhlanga ya Nawu xi nga hetiseki.
18  “Un’wana ni un’wana loyi a tshikaka nsati wakwe a teka un’wana u endla vuoswi, naswona loyi a tekaka wansati la tshikeke nuna wa yena u endla vuoswi.
19  “Kambe munhu un’wana a a fuwile, naswona a a hamba a ambala xivunguvungu ni ntsembyana, a tiphina siku rin’wana ni rin’wana hi vulovolovo.
20  Kambe mukomberi un’wana la vuriwaka Lazaro a a hamba a vekiwa enyangweni ya yena, a tele swilondza
21  naswona a a navela ku dya swilo leswi a swi wa etafuleni ra munhu loyi a fuweke. Ina, ni timbyana a ti ta ti nantswela swilondza swakwe.
22  Kutani hi ku famba ka nkarhi mukomberi a fa ivi a tekiwa hi tintsumi a yisiwa exifuveni xa Abrahama. “Na yena munhu loyi a fuweke a fa ivi a lahliwa.
23  Loko a ri eHayidesi a tlakusa mahlo yakwe, yena a ri eku xanisiweni, hiloko a vona Abrahama ekule swinene na Lazaro a ri exifuveni xa yena.
24  Kutani a huwelela a ku, ‘Tatana Abrahama, ndzi kombe tintswalo u rhuma Lazaro a peta makumu ya ritiho rakwe ematini a ta timula ririmi ra mina, hikuva ndza vaviseka emalangavini lawa ya ndzilo.’
25  Kambe Abrahama a ku, ‘N’wananga, tsundzuka leswaku u swi amukele hi ku helela swilo swa wena leswinene enkarhini wa ku hanya ka wena, kambe hilaha ku fanaka Lazaro u langutane ni swilo swo biha. Hambiswiritano, sweswi yena u kuma nchavelelo laha kambe wena u le ku vavisekeni.
26  Naswona handle ka swilo leswi hinkwaswo, ku ni riwa lerikulu exikarhi ka hina na n’wina, lerova lava lavaka ku tlulela eka n’wina va suka haleno a va nge swi koti, naswona vanhu va tsandzeka ku suka kwahalano va pelela eka hina.’
27  Kutani a ku, ‘Loko swi ri tano ndza ku kombela, tatana, leswaku u n’wi rhuma endlwini ya tatana,
28  hikuva ndzi ni vamakwerhu va ntlhanu, ku endlela leswaku a va nyika vumbhoni bya rixaladza, leswaku na vona va nga ngheni endhawini leyi ya nxaniso.’
29  Kambe Abrahama a ku, ‘Va na Muxe ni Vaprofeta; a va va yingise.’
30  Kutani a ku, ‘Swi nga tshuki swi va tano, tatana Abrahama, kambe loko un’wana wa lava feke a ya eka vona va ta hundzuka.’
31  Kambe a ku eka yena, ‘Loko va nga n’wi yingisi Muxe ni Vaprofeta, a va nge khorwiseki ni loko un’wana o pfuka eka lava feke.’”
18  Kutani a ya emahlweni a va byela xifaniso malunghana ni xilaveko xo khongela nkarhi hinkwawo, va nga tshiki,
2  a ku: “Eka muti wun’wana a ku ri ni muavanyisi un’wana loyi a a nga xi chavi Xikwembu naswona a a nga va xiximi vanhu.
3  Kambe a ku ri ni noni emutini wolowo leyi a yi tshamela ku ya eka yena, yi ku, ‘Tiyiseka leswaku ndzi kuma vululami eka xirha xa mina enawini.’
4  Kambe, ku ringana nkarhi wo karhi a a nga swi lavi, kambe endzhaku ka sweswo a tibyela a ku, ‘Hambileswi ndzi nga xi chaviki Xikwembu kumbe ku va ni xichavo eka munhu,
5  kambe, hikwalaho ka leswi noni leyi yi tshamelaka ku ndzi karhata, ndzi ta tiyiseka leswaku yi kuma vululami, leswaku yi nga ha tshameli ku ta, yi ta ndzi xanisa ku tlula mpimo.’”
6  Kutani Hosi yi ku: “Twanani leswi muavanyisi a swi vuleke, hambileswi a nga lulamangiki!
7  Kutani, xana Xikwembu a xi nge endli hakunene leswaku ku endliwa vululami eka vahlawuriwa va xona lava huwelelaka eka xona vusiku ni nhlikanhi, hambileswi xi va lehiselaka mbilu?
8  Ndza mi byela, xi ta endla leswaku ku endliwa vululami eka vona hi ku hatlisa. Nilokoswiritano, loko N’wana wa munhu a fika, xana kunene u ta ri kuma ripfumelo emisaveni?”
9  Kambe a tlhela a vula xifaniso lexi eka van’wana lava a va titshemba leswaku va lulamile, lava a va teka lavan’wana va nga ri nchumu:
10  “Vavanuna vambirhi va tlhandlukela etempeleni va ya khongela, un’wana a ri Mufarisi kasi un’wanyana a ri muluvisi.
11  Mufarisi a yima, a sungula ku khongela hi mbilu a vula swilo leswi, a ku, ‘Xikwembu xanga, ndza ku nkhensa hikuva a ndzi fani ni vanhu lavan’wana, vadyeleri, lava nga lulamangiki, vaoswi, kumbe hambi ku ri muluvisi loyi.
12  Ndzi titsona swakudya kambirhi hi vhiki, ndzi nyikela vukhume bya swilo hinkwaswo leswi ndzi swi kumaka.’
13  Kambe muluvisi loyi a a yime ekule, a a nga swi rhandzi hambi ku tlakusela mahlo yakwe etilweni, kambe a a tshamela ku tiba xifuva xa yena, a ku, ‘Xikwembu xanga, vana ni nsovo eka mina ndzi nga mudyohi.’
14  Ndza mi byela, Wanuna loyi u rhelele ekaya rakwe a vuriwe la lulameke ku tlula munhu loyi un’wana; hikuva un’wana ni un’wana loyi a titlakusaka u ta tsongahatiwa, kambe loyi a titsongahataka u ta tlakusiwa.”
15  Kutani vanhu va n’wi tisela ni tincece ta vona leswaku a ti khumba; kambe loko vadyondzisiwa va swi vona va sungula ku va holovela.
16  Hambiswiritano, Yesu a vitana tincece ti ta eka yena, a ku: “Tshikani vana lavatsongo va ta eka mina, naswona mi nga ringeti ku va sivela. Hikuva mfumo wa Xikwembu i wa lavo tano.
17  Ndzi tiyisile ndzi ri eka n’wina, Mani na mani loyi a nga wu amukeriki mfumo wa Xikwembu ku fana ni n’wana lontsongo a nge pfuki a nghenile eka wona.”
18  Kutani mufumi un’wana a n’wi vutisa, a ku: “Mudyondzisi Lonene, xana ndzhaka ya vutomi lebyi nga heriki ndzi nga yi kuma loko ndzi endla yini?”
19  Yesu a ku eka yena: “Ha yini u vula leswaku ndzi lonene? Munhu lonene a nga kona, handle ka un’we, ku nga Xikwembu.
20  Wa swi tiva swileriso leswi nge, ‘U nga endli vuoswi, U nga dlayi hi vomu, U nga yivi, U nga nyikeli vumbhoni bya mavunwa, Xixima tata wa wena ni mana wa wena.’”
21  Hiloko a ku: “Hinkwaswo leswi ndzi swi hlayisile ku sukela evuntshweni bya mina.”
22  Endzhaku ko twa sweswo, Yesu a ku eka yena: “Ka ha ri ni xilo xin’we lexi pfumalekaka eka wena: Xavisa swilo hinkwaswo leswi u nga na swona, u avela swisiwana, u ta va ni xuma ematilweni; kutani u ta u va mulandzeri wa mina.”
23  Loko a twa leswi, a va ni gome lerikulu, hikuva a a fuwe ngopfu.
24  Yesu a n’wi languta kutani a ku: “Ku ta va nchumu wo nonon’hwa swinene eka lava nga ni mali leswaku va nghena emfun’weni wa Xikwembu!
25  Entiyisweni, swa olova swinene leswaku kamela yi hundza exuveni xa neleta yo rhunga ku ri ni ku va munhu la fuweke a nghena emfun’weni wa Xikwembu.”
26  Lava va tweke sweswo va ku: “I mani loyi a nga ponisiwaka?”
27  A ku: “Swilo leswi vanhu va nga swi kotiki Xikwembu xa swi kota.”
28  Kambe Petro a ku: “Waswivo! Hi siye swilo swa hina hi ku landzela.”
29  Yena a ku eka vona: “Ndzi tiyisile ndzi ri eka n’wina, A ku na munhu la siyeke yindlu kumbe nsati kumbe vamakwavo kumbe vatswari kumbe vana hikwalaho ka mfumo wa Xikwembu
30  loyi a nga ta ka a nga kumi swo tala swinene enkarhini lowu, kutani emafambiselweni lama taka ya swilo a kuma vutomi lebyi nga heriki.”
31  Kutani a teka lava 12 a ya na vona etlhelweni, a ku: “Maswivo! Hi tlhandlukela eYerusalema, naswona swilo hinkwaswo leswi tsariweke hi vaprofeta malunghana ni N’wana wa munhu swi ta hetiseka.
32  Hi xikombiso, u ta nyiketiwa eka vanhu va matiko naswona u ta endliwa xihlekiso, a rhukaniwa ni ku tshwuteleriwa;
33  loko se va n’wi bile va ta n’wi dlaya, kambe hi siku ra vunharhu u ta pfuka.”
34  Hambiswiritano, a va swi twisisanga swilo leswi hinkwaswo; kambe rito leri a ri fihlekile eka vona, naswona swilo leswi vuriweke a va nga swi tivi.
35  Loko a fika ekusuhi na Yeriko munhu un’wana la feke mahlo a a tshame etlhelo ka gondzo a kombela.
36  Loko a twa ntshungu wu hundza a vutisa leswaku swi nga va swi vula yini.
37  Va n’wi vikela va ku: “Yesu wa Munazareta wa hundza!”
38  Hiloko a huwelela, a ku: “Yesu, N’wana wa Davhida, vana ni tintswalo eka mina!”
39  Kutani lava nga emahlweni va n’wi byela hi ku tshinya leswaku a miyela, kambe a ya emahlweni a huwelela swinene ngopfu a ku: “N’wana wa Davhida, vana ni tintswalo eka mina.”
40  Kutani Yesu a yima ivi a lerisa leswaku wanuna loyi a tisiwa eka yena. Loko a fika ekusuhi, Yesu a n’wi vutisa a ku:
41  “Xana u lava leswaku ndzi ku endlela yini?” A ku: “Hosi, endla leswaku ndzi tlhela ndzi vona.”
42  Hiloko Yesu a ku eka yena: “Tlhela u vona; ripfumelo ra wena ri ku hanyisile.”
43  Kutani hi ku hatlisa a tlhela a vona, a sungula ku n’wi landzela, a vangamisa Xikwembu. Naswona, loko vanhu hinkwavo va swi vona, va vonga Xikwembu.
17  Kutani a byela vadyondzisiwa vakwe a ku: “Swikhunguvanyiso a swi papalateki. Nilokoswiritano, khombo eka loyi swi taka ha yena!
2  A swi ta antswa swinene eka yena loko ribye ro sila a ro ncikinyisiwa enhan’wini yakwe ivi a hoxiwa elwandle ematshan’weni ya leswaku a khunguvanyisa un’wana wa lavatsongo.
3  Tivoneleni. Loko makwenu a endla xidyoho n’wi tshinye, kutani loko a hundzuka u n’wi rivalela.
4  Hambiloko a ku dyohela ka nkombo hi siku a vuya eka wena ka nkombo, a ku, ‘Ndza hundzuka,’ u fanele ku n’wi rivalela.”
5  Kutani vaapostola va byela Hosi va ku: “Hi nyike ripfumelo leri engetelekeke.”
6  Kutani Hosi yi ku: “Loko a mi ri ni ripfumelo ro ringana ni ndzoho ya sinapi, a mi ta byela murhi wa muribeyila wa ntima mi ku, ‘Simuka u ya byaleka elwandle,’ kutani a wu ta mi yingisa.
7  “I mani eka n’wina loyi a nga ni hlonga leri rimaka kumbe leri khathalelaka ntlhambi, loko ri vuya ensin’wini a nga ta ri byela a ku, ‘Hatlisa u ta haleno, u vurhama etafuleni’?
8  Kambe, xana a nge vuli eka rona a ku, ‘Ndzi lunghiselele swakudya leswi ndzi nga ta lalela ha swona, u ambala fasikoti u ndzi tirhela kukondza ndzi heta ku dya ni ku nwa, kutani endzhaku ka sweswo na wena u nga dya ni ku nwa’?
9  A nge ri nkhensi hlonga hikwalaho ka leswi ri endleke swilo leswi ri averiweke swona, a hi swona ke?
10  Kutani na n’wina, loko mi endle swilo hinkwaswo leswi mi averiweke swona, vulani mi ku, ‘Hi mahlonga lama nga pfuniki nchumu. Leswi hi nga swi endla hi leswi a hi fanele ku swi endla.’”
11  Kuteloko a ya eYerusalema a hundza exikarhi ka Samariya na Galeliya.
12  Loko a nghena eka ximutana xin’wana a hlangana ni vavanuna va khume lava nga ni nhlokonho, kambe va yima ekulenyana.
13  Hiloko va tlakusa marito ya vona va ku: “Yesu, Muleteri, vana ni tintswalo eka hina!”
14  Kuteloko a va vona a ku eka vona: “Fambani mi ya tikombisa eka vaprista.” Kutani eku fambeni ka vona va basisiwa.
15  Un’wana wa vona loko a vona leswaku u horisiwile, a vuya, a vangamisa Xikwembu hi rito lerikulu.
16  Kutani a wa hi xikandza xakwe emilengeni ya Yesu, a n’wi nkhensa; naswona, a a ri Musamariya.
17  Yesu a angula a ku: “Va basisiwe va ri khume, a swi tano ke? Kutani, xana lavan’wana va kaye va kwihi?
18  Xana a va kona lava vuyeke va ta vangamisa Xikwembu handle ka wanuna loyi wa rixaka rin’wana?”
19  Kutani a ku eka yena: “Pfuka u famba; ripfumelo ra wena ri ku hanyisile.”
20  Kambe loko Vafarisi va n’wi vutisa leswaku mfumo wa Xikwembu wu ta ta rini, a va hlamula a ku: “Mfumo wa Xikwembu a wu ti hi ku vonakala ko hlawuleka,
21  naswona vanhu a va nge vuli leswaku, ‘Vonani hi lowu,’ kumbe ‘Hi lowuya!’ Hikuva maswivo, mfumo wa Xikwembu wu le xikarhi ka n’wina.”
22  Kutani a ku eka vadyondzisiwa vakwe: “Ma ta ta masiku lawa mi nga ta navela ku vona rin’wana ra masiku ya N’wana wa munhu kambe a mi nge ri voni.
23  Kutani vanhu va ta ku eka n’wina, ‘Vonani hi luya,’ kumbe, ‘Vonani hi loyi!’ Mi nga yi kumbe ku va landzelela.
24  Hikuva tanihi leswi rihati, hi ku hatima ka rona, ri voningaka ku suka eka tlhelo rin’wana ehansi ka tilo ku ya eka tlhelo rin’wanyana ehansi ka tilo, swi ta va tano hi N’wana wa munhu.
25  Hambiswiritano, xo sungula u fanele ku langutana ni ku xaniseka ko tala ni ku bakanyiwa hi xitukulwana lexi.
26  Ku tlula kwalaho, hilaha swi humeleleke hakona emasikwini ya Nowa, swi ta va tano ni le masikwini ya N’wana wa munhu:
27  a va dya, a va nwa, vavanuna a va teka, vavasati a va hlomisiwa, ku fikela esikwini leri Nowa a ngheneke ha rona engalaveni, kutani ndhambi yi fika yi va lovisa hinkwavo.
28  Hi ku fanana, hilaha swi humeleleke hakona emasikwini ya Lota: a va dya, a va nwa, a va xava, a va xavisa, a va byala, a va aka.
29  Kambe esikwini leri Lota a humeke ha rona eSodoma ku ne ndzilo ni xivavula swi huma etilweni, swi va lovisa hinkwavo.
30  Swi ta va tano esikwini leri N’wana wa munhu a nga ta hlavuteriwa ha rona.
31  “Esikwini rero munhu la nge henhla ka yindlu, loyi nhundzu yakwe yi nga endlwini a nga xiki a ya yi teka, naswona munhu loyi a nga emasin’wini, na yena a nga vuyeli eka swilo swa le ndzhaku.
32  Tsundzukani nsati wa Lota.
33  Un’wana ni un’wana la lavaka ku tihlayisela moya-xiviri wakwe wu ta n’wi lahlekela, kambe un’wana ni un’wana loyi wu n’wi lahlekelaka u ta wu londzovota wu hanya.
34  Ndza mi byela, Evusikwini byebyo vavanuna vambirhi va ta va va etlele endhawini yin’we; un’wana u ta tekiwa, kambe un’wanyana u ta siyiwa.
35  Ku ta va ni vavasati vambirhi lava silaka eka xisilo xin’we; un’wana u ta tekiwa, kambe un’wanyana u ta siyiwa.”
36  ——
37  Kutani va n’wi angula va ku: “Kwihi, Hosi?” A ku eka vona: “Laha ntsumbu wu nga kona, hi kona laha ni magama ma nga ta hlengeletana kona.”
9  Kutani a vitanela lava 12 endhawini yin’we a va nyika matimba ni vulawuri ehenhla ka madimona ni ku hanyisa mavabyi.
2  Kutani a va rhuma ku ya chumayela hi mfumo wa Xikwembu ni ku horisa,
3  a ku eka vona: “Mi nga rhwali nchumu xa riendzo, hambi yi ri nhonga kumbe nkwama wa swakudya, hambi xi ri xinkwa kumbe mali ya silivhere; mi nga tameli hambi ti ri tinguvu timbirhi ta le ndzeni.
4  Kambe kaya rin’wana ni rin’wana leri mi nga ta nghena eka rona, tshamani kona, mi sukela kona.
5  Naswona kun’wana ni kun’wana laha vanhu va nga mi amukeriki, loko mi huma emutini wolowo phumunhani ritshuri emilengeni ya n’wina leswaku byi va vumbhoni eka vona.”
6  Kutani va suka va tsemakanya tiko hi ximutana ni ximutana, va vula mahungu lamanene va tlhela va hanyisa hinkwako-nkwako.
7  Kutani Heroda mufumi wa muganga a twa hi ta swilo hinkwaswo leswi endlekaka, naswona a a pfilunganyekile swinene hikwalaho ka leswi van’wana a va vula leswaku Yohane u pfuxiwile eka lava feke,
8  kambe van’wana va vula leswaku Eliya u humelerile, kambe van’wanyana va vula leswaku un’wana wa vaprofeta va khale u pfukile.
9  Heroda a ku: “Yohane ndzi n’wi tseme nhloko. Kutani, i mani loyi ndzi twaka swilo swo tano malunghana na yena?” Kutani a a lava ku n’wi vona.
10  Kuteloko vaapostola va vuya va n’wi rungulela swilo leswi va swi endleke. Hiloko a va teka va ya endhawini leyi tumbeleke emutini lowu vuriwaka Betsayida.
11  Kambe kuteloko mintshungu yi swi tivile, yi n’wi landzela. Kutani a yi amukela hi musa, a sungula ku vulavula na yona hi mfumo wa Xikwembu, naswona a horisa lava a va lava ku hanyisiwa.
12  Kutani ri sungula ku pela. Enkarhini lowu lava 12 va ta ivi va ku eka yena: “Hangalasa ntshungu, leswaku wu ya eswimitanini ni le mantanghaleni lama nga ematlhelweni ya tiko wu ya lava byetlelo ni ku kuma swakudya, hikuva laha hi le nhoveni.”
13  Kambe a ku eka vona: “N’wina va nyikeni swakudya.” Va ku: “A hi na nchumu handle ka swinkwa swa ntlhanu ni tinhlampfi timbirhi, handle ka loko ho famba hi ya xava swakudya swa vanhu lava hinkwavo.”
14  Entiyisweni, a ku ri ni vavanuna va kwalomu ka 5 000. Kambe a ku eka vadyondzisiwa vakwe: “Va byeleni va vurhama tanihi le swakudyeni, va tshama hi mintlawa ya kwalomu ka 50 ha wun’we.”
15  Hiloko va va byela, kutani hinkwavo va vurhama.
16  Kutani a teka swinkwa swa ntlhanu ni tinhlampfi timbirhi, a languta ehenhla etilweni, a swi katekisa, a swi phemelela kutani a sungula ku nyika vadyondzisiwa leswaku va phamela ntshungu.
17  Xisweswo hinkwavo va dya va xurha, naswona masalela lawa a va ri na wona ma hlengeletiwa, swiphemu swa kona swi tata swirhundzu swa 12.
18  Endzhaku ka sweswo, loko a ri karhi a khongela a ri swakwe, vadyondzisiwa va ta swin’we eka yena, kutani a va vutisa, a ku: “Xana mintshungu yi ri ndzi mani?”
19  Kutani va angula va ku: “Yohane Mukhuvuri; kambe van’wana va ri, Eliya, kasi van’wanyana, va vula leswaku un’wana wa vaprofeta va khale u pfukile.”
20  Kutani a ku eka vona: “Kambe, n’wina mi ri ndzi mani?” Petro a angula a ku: “U Kreste wa Xikwembu.”
21  Kutani hi mavulavulelo ya ku tshinya a va lerisa leswaku va nga swi byeli munhu,
22  kambe a ku: “N’wana wa munhu u fanele ku xanisiwa swinene ni ku bakanyiwa hi vakulukumba ni vaprista lavakulu ni vatsari, a dlayiwa, kutani a pfuxiwa hi siku ra vunharhu.”
23  Kutani a ya emahlweni a va byela hinkwavo: “Loko munhu a lava ku ndzi landzela, a a titshike kutani a rhwala mhandzi yakwe ya nxaniso siku ni siku a ndzi landzela nkarhi hinkwawo.
24  Hikuva mani na mani loyi a lavaka ku ponisa moya-xiviri wakwe u ta lahlekeriwa hi wona; kambe mani na mani la lahlekeriwaka hi moya-xiviri wakwe hikwalaho ka mina hi yena loyi a nga ta wu ponisa.
25  Kunene, xana munhu u pfuneka ha yini loko a pindzula misava hinkwayo kambe a lahlekeriwa hi vuyena kumbe a vaviseka?
26  Hikuva mani na mani la khomiwaka hi tingana ha mina ni marito ya mina, N’wana wa munhu u ta khomiwa hi tingana ha yena loko a fika hi ku vangama kakwe ni ka Tatana ni ka tintsumi to kwetsima.
27  Kambe ndzi mi byela ntiyiso, Ku ni van’wana lava yimeke laha lava nga ta ka va nga nantswi rifu nikatsongo va nga si rhanga va vona mfumo wa Xikwembu.”
28  Kahle-kahle, emasikwini ya kwalomu ka nhungu endzhaku ka marito lawa, a teka Petro na Yohane na Yakobo kutani a khandziya ehenhla ka ntshava ku ya khongela.
29  Kutani loko a ha khongela, ku languteka ka xikandza xakwe ku hundzuka naswona tinguvu takwe ti basa hi ku hatima.
30  Nakambe waswivo, vavanuna vambirhi a va bula na yena, a ku ri Muxe na Eliya.
31  Vona va humelela hi ku vangama kutani va sungula ku vulavula hi ku famba ka yena loku a nga ta ku hetisisa eYerusalema.
32  Petro ni lava a va ri na yena a va tshikeleriwa hi vurhongo; kambe loko va xalamuke hi ku helela va vona ku vangama ka yena ni vavanuna vambirhi va yime na yena.
33  Loko vona va hambanisiwe na yena, Petro a ku eka Yesu: “Muleteri, i swinene leswaku hi va laha, kutani hi pfumelele hi dzima mintsonga yinharhu, wun’wana wu va wa wena, wun’wana wu va wa Muxe, wun’wana wu va wa Eliya,” a a nga titwi leswaku u ri yini.
34  Kambe loko a ri karhi a vula swilo leswi ku va ni papa kutani ri sungula ku va funengeta. Loko va nghena epapeni, va khomiwa hi ku chava.
35  Kutani rito ri huma epapeni, ri ku: “Loyi i N’wananga, loyi a hlawuriweke. N’wi yingiseni.”
36  Loko rito ri twakala, Yesu u kumeke a ri swakwe. Kambe va miyela va nga vikeli munhu emasikwini wolawo swilo leswi va swi voneke.
37  Hi siku leri tlhandlamaka, loko va fika ehansi ka ntshava, ntshungu lowukulu wu hlangana na yena.
38  Kutani waswivo, munhu a huwelela a ri entshungwini, a ku: “Mudyondzisi, ndzi kombela u languta n’wana wa mina, hikuva hi yena a ri swakwe loyi ndzi n’wi tswaleke,
39  naswona, waswivo, moya wa n’wi teka, xikan’we-kan’we a huwelela, kutani wu n’wi rhurhumerisa a tlhutlha khuvi, wu suka hi ku nonon’hwa eka yena endzhaku ka ku n’wi vavisa.
40  Ndzi kombele vadyondzisiwa va wena leswaku va wu hlongola, kambe va tsandzekile.”
41  Yesu a angula a ku: “N’wina xitukulwana xo pfumala ripfumelo ni xo homboloka, xana ndzi fanele ku ya emahlweni na n’wina ni ku mi lehisela mbilu ku fikela rini? Tisa n’wana wa wena laha.”
42  Kambe hambiloko a tshinela, dimona ri n’wi tlatlalata ehansi ivi ri n’wi rhurhumerisa hi matimba. Hambiswiritano, Yesu a tshinya moya lowu nga basangiki kutani a horisa mufana yoloye ivi a n’wi nyika tata wakwe.
43  Kutani, hinkwavo va sungula ku hlamala hikwalaho ka matimba lamakulu ya Xikwembu. Xisweswo loko hinkwavo va ri karhi va hlamarisiwa hi swilo hinkwaswo leswi a a swi endla, a byela vadyondzisiwa vakwe a ku:
44  “Rhurhelani marito lawa etindleveni ta n’wina, hikuva N’wana wa munhu u ta nyiketiwa emavokweni ya vanhu.”
45  Kambe va ya emahlweni va nga ri twisisi rito leri. Entiyisweni, a ri tumbeteriwe vona leswaku va nga ri twisisi, naswona a va chava ku n’wi vutisa hi ta rito leri.
46  Kutani va sungula ku vutisana hi voxe leswaku i mani lonkulu eka vona.
47  Yesu, hi ku tiva leswi a va swi anakanya etimbilwini ta vona, a teka n’wana lontsongo, a n’wi yimisa etlhelo ka yena
48  ivi a ku eka vona: “Mani na mani la amukelaka n’wana loyi lontsongo hi ku landza vito ra mina wa ndzi amukela na mina, naswona mani na mani loyi a ndzi amukelaka wa n’wi amukela ni loyi a ndzi rhumeke. Hikuva loyi a tikhomaka tanihi lontsongo exikarhi ka n’wina hinkwenu hi yena lonkulu.”
49  Yohane a angula a ku: “Muleteri, hi vone munhu un’wana a hlongola madimona hi ku tirhisa vito ra wena naswona hi ringete ku n’wi sivela, hikuva a nga ku landzeli swin’we na hina.”
50  Kambe Yesu a ku eka yena: “N’wina vavanuna mi nga tshuki mi ringeta ku n’wi sivela, hikuva loyi a nga mi kanetiki i wa n’wina.”
51  Kutani loko masiku ya leswaku a tlhandlukisiwa ma hlangana, a hundzuluxa xikandza xakwe leswaku a ya eYerusalema.
52  Kutani a rhuma varhumiwa emahlweni ka yena. Hiloko va khoma ndlela va nghena eximutanini xa Vasamariya, leswaku va n’wi lunghiselela kona;
53  kambe a va n’wi amukelanga, hikuva xikandza xakwe a xi kongome eYerusalema.
54  Loko vadyondzisiwa, Yakobo na Yohane va vona leswi va ku: “Hosi, xana u lava hi byela ndzilo wu xika hi le tilweni kutani wu va lovisa?”
55  Kambe a hundzuluka a va tshinya.
56  Hiloko va ya eximutanini xin’wanyana.
57  Loko va famba egondzweni, un’wana a ku eka yena: “Ndzi ta ku landzela kun’wana ni kun’wana laha u nga ta ya kona.”
58  Kutani Yesu a ku eka yena: “Timhungubye ti ni mincele ni tinyenyana ta tilo ti ni byetlelo, kambe N’wana wa munhu a nga na ndhawu yo veka nhloko yakwe.”
59  Hiloko a ku eka un’wana: “Vana mulandzeri wa mina.” Munhu yoloye a ku: “Ndzi pfumelele ndzi rhanga hi ku ya lahla tata wa mina.”
60  Kambe a ku eka yena: “Tshika vafi va lahla vafi va vona, kambe wena famba u ya twarisa mfumo wa Xikwembu hinkwako-nkwako.”
61  Kutani un’wanyana a ku: “Ndzi ta ku landzela, Hosi; kambe ndzi pfumelele ndzi sungula ndzi ya lela vandyangu wa mina.”
62  Yesu a ku eka yena: “A ku na munhu la vekaka voko ra yena eka puluho kutani a languta swilo swa le ndzhaku loyi a fanelekaka kahle emfun’weni wa Xikwembu.”
7  Kuteloko a heta ku vulavula vanhu va ri karhi va n’wi twa, a nghena eKapernawume.
2  Kutani hlonga ra ndhuna yin’wana ya vuthu, leri a yi ri rhandza, a ri vabya naswona a ri ri kusuhi ni ku fa.
3  Loko yi twa hi ta Yesu, yi rhuma vakulukumba va Vayuda eka yena va ya n’wi kombela leswaku a ta a ta hanyisa hlonga ra yona.
4  Kutani lava va teke eka Yesu va sungula ku n’wi kombela hi mbilu hinkwayo, va ku: “Swa ri fanela leswaku u ri endlela leswi,
5  hikuva ri rhandza tiko ra hina naswona ri hi akele sinagoga.”
6  Kutani Yesu a famba na vona. Kambe a nga si ya kule ni yindlu, ndhuna ya vuthu se a yi rhume vanakulobye va ya n’wi byela va ku: “Nkulukumba, u nga tikarhati, hikuva a swi ndzi faneri leswaku u nghena ehansi ka lwangu ra mina.
7  Hikwalaho ka sweswo a ndzi titekanga ndzi ri la fanelekaka ku ta eka wena. Kambe vula rito, kutani u endla leswaku nandza wa mina a hola.
8  Hikuva na mina ndzi munhu loyi a vekiweke ehansi ka vulawuri, ndzi ni masocha lama nga ehansi ka mina, naswona loko ndzi ku eka rin’wana, ‘Khoma ndlela,’ ra yi khoma, kasi loko ndzi ku eka rin’wanyana, ‘Tana,’ ra ta, niloko ndzi ku eka hlonga ra mina, ‘Endla leswi,’ ra swi endla.”
9  Kutani, loko Yesu a twa swilo leswi a n’wi hlamala, ivi a hundzulukela entshungwini lowu a wu n’wi landzela a ku: “Ndza mi byela, Hambi ku ri eIsrayele a ndzi ri kumanga ripfumelo lerikulu swonghasi.”
10  Kutani lava a va rhumiwile, loko va fika endlwini, va kuma hlonga ri hanye kahle.
11  Endzhakunyana ka sweswo a endzela muti lowu vuriwaka Nayini, naswona a endza swin’we ni vadyondzisiwa vakwe ni ntshungu lowukulu.
12  Loko a fika ekusuhi ni nyangwa ya muti, ina, waswivo, a ku humesiwa munhu la feke, a tlakuriwile, n’wana la tswariweke a ri swakwe eka mana wakwe. Ku tlhandlekela kwalaho, wansati loyi a a ri noni. Ntshungu lowukulu lowu humaka emutini a wu ri swin’we na yena.
13  Kutani loko Hosi yi n’wi vona, yi n’wi twela vusiwana, yi ku eka yena: “Tshika ku rila.”
14  Xisweswo yi tshinela yi khumba rihlaka, kutani vatlakuri va yima, yi ku: “Jaha, ndzi ri eka wena, Pfuka!”
15  Kutani munhu loyi a feke a pfuka a tshama, a sungula ku vulavula, ivi yi n’wi nyika mana wa rona.
16  Kutani hinkwavo va khomiwa hi ku chava, va sungula ku vangamisa Xikwembu, va ku: “Ku vekiwe muprofeta lonkulu exikarhi ka hina,” naswona, “Xikwembu xi hundzuluxele nyingiso wa xona evanhwini va xona.”
17  Mahungu lawa ma khumbaka yena ma hangalaka eYudiya hinkwako ni le mugangeni hinkwawo.
18  Kutani vadyondzisiwa va Yohane va n’wi vikela hi ta swilo leswi hinkwaswo.
19  Kutani Yohane a vitana vadyondzisiwa vakwe vambirhi, a va rhuma eka Hosi leswaku va yi vutisa va ku: “Xana hi wena Loyi a Taka kumbe hi fanele ku langutela un’wanyana?”
20  Vavanuna lava va ta eka yena va ku: “Yohane Mukhuvuri u hi rhume eka wena leswaku hi ku, ‘Xana hi wena Loyi a Taka kumbe hi fanele ku langutela un’wanyana?’”
21  Hi nkarhi wolowo a hanyisa mavabyi yo tala ni swifo swa khombo ni mimoya yo homboloka, a pfuna vanhu vo tala lava feke mahlo leswaku va vona.
22  Kutani a hlamula lava vambirhi a ku: “Khomani ndlela, mi ya vikela Yohane leswi mi swi voneke ni ku swi twa: lava feke mahlo va sungula ku vona, lava khutaka va famba, va nhlokonho va basisiwa naswona lava feke tindleve va twa, ni lava feke va pfuxiwa, swisiwana swona swi karhi swi byeriwa mahungu lamanene.
23  Kutani wa tsaka loyi a nga khunguvanyekangiki ha mina.”
24  Loko varhumiwa va Yohane va fambile, a sungula ku byela mintshungu hi ta Yohane: “Xana a mi humele ku ya vona yini emananga? Ku ya vona rihlanga leri tsekatsekisiwaka hi mheho?
25  Kutani ke, a mi humele ku vona yini? Ku ya vona munhu la ambaleke tinguvu to olova? Phela, lava ambaleke tinguvu to hatima ni lava hanyaka hi vulovolovo va le tindlwini ta vuhosi.
26  Kutani, kahle-kahle a mi humele ku vona yini? Ku ya vona muprofeta? Ina, ndza mi byela, la n’wi tlulaka ngopfu muprofeta.
27  Loyi hi yena loyi ku tsariweke leswi malunghana na yena, ‘Maswivo! Mina ndzi rhuma murhumiwa wa mina emahlweni ka wena, la nga ta rhanga emahlweni a ku lunghisela ndlela.’
28  Ndza mi byela, Exikarhi ka lava velekiweke hi vavasati a nga kona lonkulu eka Yohane; kambe munhu lontsongo emfun’weni wa Xikwembu u nkulu eka yena.”
29  (Kutani vanhu hinkwavo ni valuvisi, loko va twa leswi, va vula leswaku Xikwembu xi lulamile, tanihi leswi a va khuvuriwe hi nkhuvulo wa Yohane.
30  Kambe Vafarisi ni lava a va ri ni vutivi bya Nawu va honise ndzayo leyi Xikwembu a xi va nyika yona, tanihi leswi a va nga khuvuriwanga hi yena.)
31  “Hikokwalaho, xana ndzi nga va fanisa na mani vanhu va xitukulwana lexi, naswona xana va fana na mani?
32  Va fana ni vana lavatsongo lava tshameke endhawini ya ku xavisela, lava huwelelanaka, va vula va ku, ‘Hi mi chayele xitiringo, kambe a mi cinanga; hi kalakarile, kambe a mi rilanga.’
33  Hilaha ku fanaka, Yohane Mukhuvuri u tile a nga dyi xinkwa hambi ku nwa vhinyo, kambe n’wina mi ri, ‘U ni dimona.’
34  N’wana wa munhu u tile a dya ni ku nwa, kambe n’wina mi ri, ‘Maswivo! I munhu wa madyo ni la tinyiketeleke eku nweni ka vhinyo, nakulobye wa valuvisi ni vadyohi!’
35  Hambiswiritano, vutlhari byi kombisiwa byi ri lebyi lulameke hi vana va byona hinkwavo.”
36  Kutani un’wana wa Vafarisi a tshamela ku n’wi kombela leswaku a ta dya swin’we na yena. Hi ku pfumelelana ni sweswo a nghena endlwini ya Mufarisi ivi a vurhama etafuleni.
37  Kutani maswivo, wansati loyi a a tiviwa emutini leswaku i mudyohi a twa leswaku a a tshame eswakudyeni endlwini ya Mufarisi, a ta ni xikutsu xa alabasta xa mafurha yo nun’hwela,
38  kuteloko a yima endzhaku emilengeni ya yena, a rila, a sungula ku tsakamisa milenge ya yena hi mihloti yakwe kutani a yi sula hi misisi ya nhloko yakwe. Kutani, a ntswontswa milenge ya yena hi rirhandzu, a yi tota mafurha yo nun’hwela.
39  Kuteloko a vona leswi, Mufarisi loyi a n’wi rhambeke a tibyela endzeni ka yena a ku: “Wanuna loyi, loko a ri muprofeta, a a ta swi tiva leswaku i mani ni leswaku i wansati wa muxaka muni loyi a n’wi khumbaka, leswaku i mudyohi.”
40  Kambe Yesu a n’wi angula a ku: “Simoni, ku ni leswi ndzi lavaka ku ku byela swona.” Yena a ku: “Mudyondzisi, ndzi byele!”
41  “Vavanuna vambirhi a va kolota mulombisi un’wana; un’wana a a ri ni nandzu wa tidenari ta 500, kambe loyi un’wana ta 50.
42  Leswi a va nga ri na nchumu wa ku n’wi tlherisela wona, u va rivalerile hi ku ntshunxeka havambirhi. Hikokwalaho, hi wihi exikarhi ka vona loyi a nga ta n’wi rhandza hilaha ku engetelekeke?”
43  Simoni a hlamula a ku: “Ndzi ehleketa leswaku hi loyi a n’wi rivaleleke to tala hi ku ntshunxeka.” Yena a ku eka yena: “U avanyise kahle.”
44  Xisweswo a hundzulukela eka wansati, a ku eka Simoni: “Xana wa n’wi vona wansati loyi? Ndzi nghene endlwini ya wena; a wu ndzi nyikanga mati ya milenge ya mina. Kambe wansati loyi u tsakamise milenge ya mina hi mihloti yakwe a yi sula hi misisi yakwe.
45  A wu ndzi ntswontswanga; kambe wansati loyi, ku sukela enkarhini lowu ndzi nga nghena ha wona, a nga tshikanga ku ntswontswa milenge ya mina hi rirhandzu.
46  Nhloko ya mina a wu yi totanga hi mafurha; kambe wansati loyi u tote milenge ya mina hi mafurha yo nun’hwela.
47  Hikwalaho ka leswi, ndza ku byela, swidyoho swa yena, hambileswi swi teleke, swi rivaleriwile, hikuva u rhandze ngopfu; kambe loyi a rivaleriwaka katsongo, u rhandza katsongo.”
48  Kutani a ku eka yena: “U rivaleriwe swidyoho swa wena.”
49  Hikwalaho ka leswi, lava a va vurhame etafuleni swin’we na yena va sungula ku tibyela endzeni ka vona: “Xana i mani wanuna loyi a rivalelaka hambi ku ri swidyoho?”
50  Kambe a ku eka wansati: “Ripfumelo ra wena ri ku ponisile; tifambele hi ku rhula.”
23  Kutani va yima hi vunyingi bya vona, xikan’we-kan’we, va n’wi yisa eka Pilato.
2  Hiloko va sungula ku n’wi hehla, va ku: “Wanuna loyi hi n’wi kume a onha tiko ra hina a tlhela a ri arisa ku hakela xibalo eka Khezari, a vula leswaku yena i Kreste hosi.”
3  Kutani Pilato a n’wi vutisa xivutiso: “Xana u hosi ya Vayuda?” A n’wi hlamula a ku: “Wena hi wexe u vula swona.”
4  Kutani Pilato a byela vaprista lavakulu ni ntshungu a ku: “A ndzi kumi nandzu eka munhu loyi.”
5  Kambe va sungula ku phikelela, va ku: “U kucetela vanhu hi ku dyondzisa eYudiya hinkwaro, ku sukela eGaleliya ku ta fika laha.”
6  Loko a twa sweswo, Pilato a vutisa loko wanuna loyi a ri Mugaleliya,
7  Endzhaku ko kumisisa leswaku a a huma ehansi ka vulawuri bya Heroda, a n’wi rhumela eka Heroda, loyi na yena a a ri eYerusalema emasikwini wolawo.
8  Heroda u tsake ngopfu loko a vona Yesu, hikuva ku ringana nkarhi wo leha a a lava ku n’wi vona hikwalaho ka leswi a tweke hi ta yena, naswona a a langutele ku n’wi vona a endla xikombiso xo karhi.
9  Kutani a sungula ku n’wi vutisa hi marito yo tala swinene; kambe a nga n’wi hlamulanga.
10  Hambiswiritano, vaprista lavakulu ni vatsari va tama va yimile va n’wi hehla hi matimba.
11  Kutani Heroda swin’we ni varindzi vakwe lava nga masocha va n’wi tsongahata, ivi a n’wi endla xihlekiso hi ku n’wi ambexa nguvu yo vangama, a n’wi tlherisela eka Pilato.
12  Kutani Heroda na Pilato va va vanakulobye esikwini rero; hikuva emahlweni ka sweswo a ku ri ni vulala exikarhi ka vona.
13  Kutani Pilato a vitana vaprista lavakulu ni vafumi ni vanhu va hlengeletana
14  a ku eka vona: “Mi tise munhu loyi eka mina mi ku u hlohlotela vanhu ku xandzuka, kutani maswivo, ndzi n’wi kamberile emahlweni ka n’wina kambe a ndzi xi kumanga xisekelo xa swihehlo leswi mi n’wi hehlaka ha swona munhu loyi.
15  Entiyisweni, hambi a ri Heroda a nga xi kumanga, hikuva u n’wi tlherisele eka hina; kutani maswivo, a nga endlanga nchumu lexi lulameriwaka hi rifu.
16  Hikokwalaho ndzi ta n’wi ba ivi ndzi n’wi ntshunxa.”
17  —
18  Kambe va huwelela hi vunyingi bya vona hinkwavo, va ku: “Susa loyi, kambe u hi ntshunxela Barabasi!”
19  (Ku nga munhu loyi a a hoxiwe ekhotsweni hikwalaho ka ku pfukela mfumo ko karhi loku humeleleke emutini ni hikwalaho ka ku dlaya hi vomu.)
20  Pilato a tlhela a huwelela eka vona, hikuva a a lava ku ntshunxa Yesu.
21  Kutani va sungula ku huwelela hi matimba, va ku: “N’wi belele! N’wi belele!”
22  A va byela ra vunharhu a ku: “Ha yini, xana munhu loyi u endle xilo xihi xo biha? A ndzi kumanga nchumu eka yena lexi lulameriwaka hi rifu; hikokwalaho ndzi ta n’wi ba ivi ndzi n’wi ntshunxa.”
23  Hiloko va sungula ku sindzisa, hi marito lama tlakukeke, va koxa leswaku a beleriwa; kutani marito ya vona ma sungula ku va ni matimba.
24  Kutani Pilato a humesa xiboho xa leswaku ku endliwa leswi va swi koxaka:
25  a ntshunxa munhu loyi a a hoxiwe ekhotsweni hikwalaho ka ku pfukela mfumo ni ku dlaya hi vomu, loyi a va lava yena, kambe a nyiketa Yesu hi ku ya hi ku rhandza ka vona.
26  Loko va ri karhi va famba na yena, va khoma Simoni, un’wana wa le Kirena hi ku velekiwa, la humaka endhawini ya le makaya, va n’wi rhwexa mhandzi ya nxaniso leswaku a yi byarha a landzela Yesu.
27  Kambe a a landzeriwa hi vunyingi lebyikulu bya vanhu ni vavasati lava a va tshamela ku tiba hikwalaho ka gome, va n’wi rilela.
28  Yesu a hundzulukela eka vavasati a ku: “Vanhwanyana va Yerusalema, tshikani ku ndzi rilela. Ematshan’weni ya sweswo, tirileleni n’wina ni vana va n’wina;
29  hikuva, maswivo, ma ta masiku lawa vanhu va nga ta ku, ‘Va tsaka vavasati lava nga timhika, ni makhwiri lama nga velekangiki ni mavele lama nga mamisangiki!’
30  Kutani va ta sungula ku byela tintshava va ku, ‘Hi weleni,’ kasi eka switsunga va ta ku, ‘Hi funengeteni!’
31  Hikuva loko va endla swilo leswi loko murhi wu tsakama, ku ta humelela yini loko wu omile?”
32  Kambe vavanuna van’wana vambirhi, vaendli va leswo biha, a va fambisiwa ku ya dlayiwa na yena.
33  Kuteloko va fika endhawini leyi vuriwaka Ripala, va fika va n’wi belela kona ni vaendli va leswo biha, un’wana exineneni xakwe ni un’wana eximatsini xakwe.
34  [[Kambe Yesu a ku: “Tatana, va rivalele, hikuva a va swi tivi leswi va swi endlaka.”]] Ku tlula kwalaho, leswaku va ava tinguvu takwe, va hoxe vuhlolotwana.
35  Kutani vanhu va yima va languta. Kambe vafumi va khovolela, va ku: “Van’wana u va ponisile; a a tiponise, loko yena a ri Kreste wa Xikwembu, Muhlawuriwa.”
36  Hambi ku ri masocha a ma n’wi endla xihlekiso, ma ta ekusuhi ma n’wi nyika vhinyo yo dzunga
37  ma ku: “Loko u ri hosi ya Vayuda, tiponise.”
38  Naswona ehenhla ka yena a ku ri ni marito lama nge: “Leyi i hosi ya Vayuda.”
39  Kambe un’wana wa vaendli va leswo biha la hayekiweke a sungula ku n’wi tseketsela a ku: “Hi wena Kreste, a hi swona ke? Tiponise swin’we na hina.”
40  Loyi un’wana a n’wi angula hi ku n’wi tshinya a ku: “Xana Xikwembu a wu xi chavi nikatsongo, leswi u kumeke vuavanyisi lebyi fanaka?
41  Naswona hina byi hi lulamerile hakunene, hikuva hi kuma hi ku helela leswi swi hi lulameleke hikwalaho ka swilo leswi hi swi endleke; kambe munhu loyi a nga endlanga nchumu lexi humeke endleleni.”
42  Kutani a ya emahlweni a ku: “Yesu, u ndzi tsundzuka loko u nghena emfun’weni wa wena.”
43  Kutani a ku eka yena: “Ndzi tiyisile namuntlha ndzi ri eka wena, U ta va na mina eParadeyisini.”
44  Ina, enkarhini lowu a ku ri kwalomu ka awara ya vutsevu, kambe munyama wu funengeta misava hinkwayo ku fikela hi awara ya vukaye,
45  hikuva ku voninga ka dyambu ku timekile; endzhaku ka sweswo nguvu ya vukwetsimelo yi handzuka hi le xikarhi.
46  Kutani Yesu a vitana hi rito lerikulu a ku: “Tatana, moya wa mina ndzi wu veka emavokweni ya wena.” Loko a heta ku vula leswi, a fa.
47  Hikwalaho ko vona leswi humeleleke, ndhuna ya vuthu yi sungula ku vangamisa Xikwembu, yi ku: “Hakunene munhu loyi a a lulamile.”
48  Naswona mintshungu hinkwayo leyi a yi hlengeletanele xiendlakalo xexo, loko yi vona swilo leswi humeleleke, yi sungula ku tlhela, yi tiba swifuva.
49  Ku tlula kwalaho, hinkwavo lava a va n’wi toloverile a va yime ekule. Ni vavasati, lava n’wi landzeleke swin’we ku suka eGaleliya, a va yimile va vona swilo sweswo.
50  Kutani waswivo, wanuna la vuriwaka Yosefa, loyi a a ri xirho xa Huvo, wanuna lonene, wo lulama—
51  munhu loyi a a nga hlawulanga ku seketela kungu ni xiendlo xa vona—a a huma eArimatiya, muti wa Vayudiya, naswona a a rindzele mfumo wa Xikwembu;
52  munhu loyi a ya eka Pilato kutani a kombela ntsumbu wa Yesu.
53  Kutani a wu hawula a wu tsondzela hi ntsembyana wa risima, a n’wi lata eka sirha-bako leri kovotliweke eribyeni, leri ku nga riki na munhu la tshameke a latiwa eka rona.
54  Kutani ku fika siku ro Lunghiselela, naswona ku vonakala ka madyambu ka savata a ku tshinela.
55  Kambe vavasati, lava teke na yena va huma eGaleliya, va n’wi landzela ivi va languta eka sirha-bako ra xitsundzuxo ni ndlela leyi ntsumbu wakwe a wu latiwe ha yona;
56  kutani va tlhela va ya lunghiselela mirhi yo nun’hwela ni mafurha yo nun’hwela. Kambe, ina, va wisa hi savata hi ku ya hi xileriso.
22  Kutani nkhuvo wa swinkwa leswo-ke-comela, lowu vuriwaka Paseka, a wu tshinela.
2  Naswona, vaprista lavakulu ni vatsari a va lava ndlela leyinene ya ku n’wi herisa ha yona, hikuva a va chava vanhu.
3  Kambe Sathana a nghena eka Yudasi, la vuriwaka Iskariyota, loyi a a hlayiwa exikarhi ka lava 12;
4  hiloko a famba a vulavula ni vaprista lavakulu ni vafambisi va tempele hi ta nkarhi lowunene wa ku n’wi xenga ha wona eka vona.
5  Kunene, va tsaka hiloko va pfumelelana ku n’wi nyika mali ya silivhere.
6  Kutani a pfumela, ivi a sungula ku lava nkarhi lowunene wa ku n’wi xenga ha wona eka vona ku nga ri na ntshungu ekusuhi.
7  Kutani ku fika siku ra swinkwa leswo-ke-comela, leri ku faneleke ku endliwa xitlhavelo xa gandzelo ra paseka ha rona;
8  hiloko a rhuma Petro na Yohane, a ku: “Fambani mi ya lunghiselela paseka leswaku hi ta dya.”
9  Va ku eka yena: “Xana u lava leswaku hi yi lunghiselela kwihi?”
10  A ku eka vona: “Maswivo! Loko mi nghena emutini mi ta hlangana ni munhu a rhwale khuwana ra mati. N’wi landzeleleni mi ya endlwini leyi a nga ta nghena eka yona.
11  Kutani mi ta byela n’wini wa yindlu mi ku, ‘Mudyondzisi u ri eka wena: “Ri kwihi kamara ra vaendzi leri ndzi nga dyelaka eka rona paseka ni vadyondzisiwa va mina?”’
12  Kutani munhu wa kona u ta mi komba kamara lerikulu ra le henhla leri nga ni nhundzu. Yi lunghiseleleni kona.”
13  Hiloko va ya, va swi kuma swi ri hilaha a va byeleke hakona, kutani va lunghiselela paseka.
14  Kuteloko nkarhi wu fika, a vurhama etafuleni, ni vaapostola va ri na yena.
15  Kutani a ku eka vona: “A ndzi swi navela ngopfu ku dya paseka leyi swin’we na n’wina ndzi nga si xaniseka;
16  hikuva ndza mi byela, a ndzi nge he tlheli ndzi yi dya ku fikela loko yi hetiseka emfun’weni wa Xikwembu.”
17  Kuteloko a amukele xinwelo, a nkhensa ivi a ku: “Xi tekeni mi siyerisana xona;
18  hikuva ndza mi byela, Ku sukela sweswi a ndzi nge he tlheli ndzi nwa leswi humaka emadiriveni kukondza ku fika mfumo wa Xikwembu.”
19  Nakambe, a teka xinkwa, a nkhensa, a xi phema, ivi a va nyika xona, a ku: “Leswi swi vula miri wa mina lowu nga ta nyikeriwa hikwalaho ka n’wina. Tshamani mi ri karhi mi endla leswi leswaku mi ndzi tsundzuka.”
20  Nakambe, a endla hi ndlela leyi fanaka hi xinwelo endzhaku ka loko va dye xilalelo, a ku: “Xinwelo lexi xi vula ntwanano lowuntshwa hikwalaho ka ngati ya mina, leyi nga ta halateriwa n’wina.
21  “Kambe maswivo, voko ra muxengi wa mina ri na mina la tafuleni.
22  Hikuva N’wana wa munhu u famba hi ku ya hi leswi tsariweke; hambiswiritano, u ni khombo munhu yoloye loyi a xengiwaka ha yena!”
23  Kutani va sungula ku kanela va ri swavo hi mhaka ya leswaku ku nga va ku ri mani loyi a a lava ku endla sweswo.
24  Hambiswiritano, ku tlhela ku pfuka ku kanetana lokukulu exikarhi ka vona malunghana ni loyi a vonakaka a ri lonkulu eka hinkwavo.
25  Kambe a ku eka vona: “Tihosi ta matiko ta ma tikisela, naswona lava nga ni vulawuri ehenhla ka wona va vuriwa Vapfuni va tiko.
26  Kambe, n’wina a mi fanelanga mi va tano. Kambe lonkulu exikarhi ka n’wina a a ve lontsongo eka hinkwenu, kasi loyi a nga nkulukumba a a ve yena la tirhelaka.
27  Hikuva lonkulu hi wihi, xana hi loyi a vurhameke etlhelo ka tafula kumbe hi loyi a tirhelaka van’wana? Xana a hi yena loyi a vurhameke etafuleni? Kambe mina ndzi loyi a tirhelaka exikarhi ka n’wina.
28  “Hambiswiritano, hi n’wina mi khomeleleke swin’we na mina emiringweni ya mina;
29  kutani ndzi endla ntwanano swin’we na n’wina, hilaha Tata wa mina a endleke hakona ntwanano wa mfumo swin’we na mina,
30  leswaku mi ta dya ni ku nwa etafuleni ra mina emfun’weni wa mina, kutani mi tshama eswiluvelweni leswaku mi avanyisa tinyimba ta 12 ta Israyele.
31  “Simoni, Simoni, waswivo, Sathana u lava hi matimba leswaku a mi sefa kukotisa koroni.
32  Kambe ndzi ku endlele xikombelo leswaku ripfumelo ra wena ri nga heli; loko wena se u vuyile, tiyisa vamakwenu.”
33  Kutani a ku eka yena: “Hosi, ndzi tiyimiserile ku famba na wena ekhotsweni ni le ku feni.”
34  Kambe a ku: “Ndza ku byela, Petro, Nkuku a wu nge ringi namuntlha u nga si landzula kanharhu leswaku wa ndzi tiva.”
35  A tlhela a ku eka vona: “Loko ndzi mi rhumile mi nga ri na xipachi ni nkwama wa swakudya ni maphaxani, a mi pfumalanga nchumu, a hi swona ke?” Va ku: “Hi swona!”
36  Kutani a ku eka vona: “Kambe sweswi loyi a nga ni xipachi a a xi teke, ni nkwama wa swakudya hilaha ku fanaka; naswona loyi a nga riki na banga a a xavise nguvu yakwe ya le handle a ri xava.
37  Hikuva ndza mi byela leswaku leswi tsariweke swi fanele ku hetiseka eka mina, leswi nge, ‘U hlayiwe ni lavo kala nawu.’ Hikuva leswi khumbaka mina swa hetiseka.”
38  Kutani va ku: “Hosi, waswivo, hi lawa mabanga mambirhi.” A ku eka vona: “Swi ringene.”
39  Kutani a huma a ya eNtshaveni ya Mitlhwari hi ku ya hi ntolovelo; vadyondzisiwa na vona va n’wi landzela.
40  Loko a fika endhawini ya kona a ku eka vona: “Hambetani mi khongela, leswaku mi nga ngheni endzingweni.”
41  Kutani yena a suka eka vona ku lava ku endla mpfhuka wo hoxa ribye, ivi a nkhinsama hi matsolo a sungula ku khongela,
42  a ku: “Tatana, loko u swi rhandza, susa xinwelo lexi eka mina. Nilokoswiritano, ku nga endleki ku rhandza ka mina, kambe a ku endleke ka wena.”
43  Kutani ntsumi leyi humaka etilweni yi humelela eka yena, yi n’wi tiyisa.
44  Kambe kuteloko a fikeriwa hi maxangu a hambeta a khongela hi matimba swinene; kutani nyuku wakwe wu kotisa mathonsi ya ngati wu thonela ehansi.
45  Kutani a tlakuka loko a heta ku khongela, a ya eka vadyondzisiwa, a va kuma va khudzehela hikwalaho ka gome;
46  hiloko a ku eka vona: “Mi etlelela yini? Pfukani, mi hambeta mi khongela, leswaku mi nga ngheni endzingweni.”
47  Loko a ha vulavula, waswivo, ntshungu, ni wanuna la vuriwaka Yudasi, un’wana wa lava 12, a a famba emahlweni ka wona; kutani a tshinela eka Yesu ku n’wi ntswontswa.
48  Kambe Yesu a ku eka yena: “Yudasi, xana u xenga N’wana wa munhu hi ku n’wi ntswontswa?”
49  Loko lava a va ri na yena va vona leswi a swi ta endleka, va ku: “Hosi, xana hi va khemba hi banga?”
50  Un’wana wa vona a khemba hlonga ra muprista lonkulu, a susa ndleve ya rona ya xinene.
51  Kambe Yesu a angula a ku: “Yimani, a swi helele kwala.” Hiloko a khumba ndleve a n’wi horisa.
52  Kutani Yesu a byela vaprista lavakulu ni vafambisi va tempele ni vakulukumba lava teke eka yena: “Xana mi te eka mina ni mabanga ni michizo onge hi loko ndzi ri xigevenga?
53  Loko ndza ha ri na n’wina etempeleni siku ni siku a mi ndzi tshambulutelanga mavoko ya n’wina. Kambe lowu i nkarhi wa n’wina ni wa vulawuri bya munyama.”
54  Hiloko va n’wi khoma va famba na yena va n’wi yisa endlwini ya muprista lonkulu; kambe Petro a a landzela hi le kule.
55  Loko va tshivela ndzilo exikarhi ka xivava va tshama swin’we ehansi, Petro a a tshame na vona.
56  Kambe nandza un’wana wa xisati a n’wi vona a tshame ekusuhi ni ndzilo lowu pfurhaka kutani a n’wi xondzolota a ku: “Wanuna loyi na yena a a ri na yena.”
57  Kambe a landzula, a ku: “A ndzi n’wi tivi, wena wansati.”
58  Endzhaku ka nkarhinyana munhu un’wana a n’wi vona a ku: “Na wena u wun’wana wa vona.” Kambe Petro a ku: “Munhu ndzi wena, a ndzi wa vona.”
59  Kutani endzhaku ka nkarhi lowu lavaka ku endla awara munhu un’wana a sungula ku phikelela hi matimba a ku: “Hakunene wanuna loyi na yena a a ri na yena; hikuva, entiyisweni, i Mugaleliya!”
60  Kambe Petro a ku: “Munhu ndzi wena, a ndzi swi tivi leswi u swi vulaka.” Xikan’we-kan’we, loko a ha vulavula, nkuku wu ringa.
61  Kutani Hosi yi hundzuluka yi languta Petro, hiloko Petro a tsundzuka marito ya Hosi loko yi n’wi byela yi ku: “Nkuku wu nga si ringa namuntlha u ta ndzi ala kanharhu.”
62  Kutani a humela ehandle, a rila hi xiviti.
63  Kutani vavanuna lava va n’wi khomeke va sungula ku n’wi endla xihlekiso, va n’wi ba;
64  naswona loko va n’wi funengetile va n’wi vutisa va ku: “Profeta. I mani loyi a nga ku ba?”
65  Kutani va vula swilo swin’wana swo tala ku n’wi sandza.
66  Kuteloko ri xile, huvo ya vakulukumba va tiko, vaprista lavakulu swin’we ni vatsari, va hlengeletana, kutani va n’wi hudulela eholweni ya vona ya Sanedri, va ku:
67  “Loko u ri Kreste, hi byele.” Kambe a ku eka vona: “Niloko ndzo mi byela, a mi nge swi kholwi nikatsongo.
68  Ku tlula kwalaho, loko ndzo mi vutisa, a mi nge hlamuli nikatsongo.
69  Hambiswiritano, ku sukela sweswi N’wana wa munhu u ta tshama evokweni ra xinene ra matimba ra Xikwembu.”
70  Xisweswo hinkwavo va ku: “Hikokwalaho, xana u N’wana wa Xikwembu?” A ku eka vona: “N’wina mi vula leswaku ndzi yena.”
71  Va ku: “Ha ha byi lavela yini vumbhoni byin’wana? Hikuva hi swi twile swi huma enon’wini wakwe.”
6  Kutani hi savata a tsemakanya emasin’wini ya swimila, vadyondzisiwa vakwe va kha swichocho va swi dya, va swi swoswa hi mavoko.
2  Hikwalaho ka sweswo Vafarisi van’wana va ku: “Ha yini mi endla leswi nga pfumeleriwangiki hi savata?”
3  Kambe Yesu a angula a ku: “Xana a mi si tshama mi hlaya hi leswi Davhida a nga swi endla loko yena ni vavanuna lava a va ri na yena va khomiwa hi ndlala?
4  Ndlela leyi a ngheneke ha yona endlwini ya Xikwembu kutani a amukela swinkwa leswi nyikeriweke, a dya, swin’wana a swi nyika vavanuna lava a a ri na vona, leswi nga pfumeleriwangiki hambi eka mani ku swi dya, handle ka vaprista ntsena?”
5  Kutani a ya emahlweni a ku eka vona: “N’wana wa munhu hi yena Hosi ya savata.”
6  Hi savata yin’wana a nghena esinagogeni kutani a sungula ku dyondzisa. Naswona a ku ri ni wanuna loyi a a khwanyane voko rakwe ra xinene.
7  Hi nkarhi wolowo vatsari ni Vafarisi a va n’wi honolerile ku vona loko a ta hanyisa hi savata, leswaku va kuma ndlela yo karhi ya ku n’wi hehla.
8  Hambiswiritano, yena a a tiva ku anakanya ka vona, kambe a byela wanuna la khwanyaneke voko a ku: “Suka u yima exikarhi.” Hiloko a suka a yima.
9  Kutani Yesu a ku eka vona: “Ndza mi vutisa n’wina vavanuna, Xana leswi pfumeleriwaka hi savata i ku endla leswinene kumbe i ku endla swo biha, ku ponisa moya-xiviri kumbe ku wu lovisa?”
10  Endzhaku ko va rhalarhala hinkwavo, a byela munhu loyi a ku: “Tshambuluta voko ra wena.” A endla tano, kutani voko rakwe ri hanyisiwa.
11  Kambe vona va hlundzuka ngopfu, va sungula ku vulavurisana hi leswi va nga n’wi endlaka swona Yesu.
12  Hi ku famba ka masiku a ya entshaveni ku ya khongela, kutani a hambeta a khongela Xikwembu vusiku hinkwabyo.
13  Kambe loko ri xa a vitana vadyondzisiwa vakwe va ta eka yena, a hlawula va 12 exikarhi ka vona, lava a tlheleke a va vitana “vaapostola”:
14  Simoni, loyi a tlheleke a n’wi vitana Petro, na Andriya makwavo, na Yakobo na Yohane, na Filipi na Bartolomi,
15  na Matewu na Tomasi, na Yakobo n’wana wa Alfiya, na Simoni loyi a vuriwaka “muhiseki,”
16  na Yudasi n’wana wa Yakobo, na Yudasi Iskariyota, loyi a hundzukeke madlayisana.
17  Kutani a xika na vona a yima endhawini leyi andlalekeke, naswona a ku ri ni ntshungu lowukulu wa vadyondzisiwa vakwe ni vunyingi lebyikulu bya vanhu lava humaka eYudiya hinkwako, eYerusalema ni le tikweni leri nga ekusuhi ni lwandle ra Tiri na Sidoni, lava teke ku ta n’wi yingisela ni ku horisiwa emavabyini ya vona.
18  Hambi ku ri lava a va karhatiwa hi mimoya leyi nga basangiki a va hanyisiwa.
19  Ntshungu hinkwawo a wu lava ku n’wi khumba, hikuva matimba a ma huma eka yena, ma va horisa hinkwavo.
20  Kutani a tlakusela mahlo yakwe eka vadyondzisiwa, a ku: “Ma tsaka n’wina swisiwana, hikuva mfumo wa Xikwembu i wa n’wina.
21  “Ma tsaka n’wina lava nga ni ndlala sweswi, hikuva mi ta xurha. “Ma tsaka n’wina lava rilaka sweswi, hikuva mi ta hleka.
22  “Ma tsaka n’wina loko vanhu va mi venga, niloko va mi hlongola ni ku mi rhukana ni ku bakanya vito ra n’wina tanihi leri hombolokeke hikwalaho ka N’wana wa munhu.
23  Tsakani esikwini rero mi tlula-tlula, hikuva, maswivo, hakelo ya n’wina i yikulu etilweni, hikuva sweswo i swilo leswi fanaka ni leswi vatata wa vona a va tolovele ku swi endla eka vaprofeta.
24  “Kambe mi ni khombo n’wina vanhu lava fuweke, hikuva mi kuma nchavelelo wa n’wina hi xitalo.
25  “Mi ni khombo n’wina lava xurheke sweswi, hikuva mi ta va ni ndlala. “Mi ni khombo, n’wina lava hlekaka sweswi, hikuva mi ta kolola ni ku rila.
26  “Mi ni khombo, loko vanhu hinkwavo va vulavula kahle ha n’wina, hikuva swilo swo fana ni sweswo hi leswi vatata wa vona va swi endleke eka vaprofeta va mavunwa.
27  “Kambe ndzi ri eka n’wina lava yingisaka, Hambetani mi rhandza valala va n’wina, mi endla leswinene eka lava va mi vengaka,
28  mi katekisa lava mi rhukanaka, mi khongelela lava va mi sandzaka.
29  Loyi a ku baka rhama, n’wi nyike ni lerin’wana; naswona loyi a tekaka nguvu ya wena ya le handle, u nga n’wi tsoni hambi nguvu ya le ndzeni.
30  Nyika un’wana ni un’wana loyi a kombelaka eka wena, naswona loyi a tekaka swilo swa wena u nga n’wi kombeli leswaku a ku vuyisela swona.
31  “Nakambe, leswi mi lavaka vanhu va swi endla eka n’wina, swi endleni eka vona hilaha ku fanaka.
32  “Loko mi rhandza lava mi rhandzaka, xana swi mi vuyerisa ha yini? Hikuva hambi vadyohi va rhandza lava va va rhandzaka.
33  Naswona lo-​ko mi endla leswinene eka lava endlaka leswinene eka n’wina, kunene, xana swi mi vuyerisa ha yini? Hambi vadyohi va endla swoleswo.
34  Loko mi lombisa handle ka ntswalo eka lava mi tshembaka leswaku va ta mi vuyisela, xana swi mi vuyerisa ha yini? Hambi vadyohi va lomba vadyohi handle ka ntswalo leswaku va tlhela va kuma leswi va lombiseke swona.
35  Hilaha ku hambaneke, hambetani mi rhandza valala va n’wina, mi endla leswinene, mi lombisa handle ka ntswalo, mi nga languteli ku vuyiseriwa nchumu; kutani hakelo ya n’wina yi ta va yikulu, naswona mi ta va vana va La nge Henhla-henhla, hikuva u ni musa eka lava nga nkhensiki ni lavo homboloka.
36  Hambetani mi va ni tintswalo, tanihi leswi Tata wa n’wina a nga ni tintswalo.
37  “Ku tlula kwalaho, tshikani ku avanyisa, kutani mi nga ka mi nga avanyisiwi; tshikani ku gweva, kutani mi nga ka mi nga gweviwi. Hambetani mi ntshunxa, kutani mi ta ntshunxiwa.
38  Hanyani hi ku nyika, kutani vanhu va ta mi nyika. Va ta chela eswifuveni swa n’wina mpimo lowunene, lowu gandliweke, lowu hlunguhliweke ni lowu khapakhapaka. Hikuva xipimo lexi mi pimaka ha xona, va ta mi pimela ha xona na n’wina.”
39  Kutani a tlhela a va byela xifaniso: “Munhu la feke mahlo a nge n’wi kongomisi munhu la feke mahlo, a swi tano ke? Havambirhi va ta hojomela emugodini, a swi tano ke?
40  Mudyondzi a nga n’wi tluli mudyondzisi wakwe, kambe un’wana ni un’wana loyi a leteriwaka hi ku hetiseka u ta fana ni mudyondzisi wakwe.
41  Kutani, ha yini u languta xilavi lexi nga etihlweni ra makwenu, kambe u nga lemuki ntsandza lowu nga etihlweni ra wena?
42  Xana u nga vurisa ku yini eka makwenu u ku, ‘Makwerhu, ndzi pfumelele ndzi susa xilavi lexi nga etihlweni ra wena,’ kasi wena n’wini a wu wu lemuki ntsandza lowu nga etihlweni ra wena? Mukanganyisi! Sungula u susa ntsandza etihlweni ra wena n’wini, kutani u ta yi vona kahle ndlela yo susa xilavi lexi nga etihlweni ra makwenu.
43  “Hikuva ku hava murhi lowunene lowu humesaka mihandzu yo bola; naswona ku hava murhi wo bola lowu humesaka mihandzu leyinene.
44  Hikuva murhi wun’wana ni wun’wana wu tiviwa hi mihandzu ya wona. Hi xikombiso, vanhu a va khi makuwa emitweni, naswona a va tsemi madiriva exihlahleni xa mitwa.
45  Munhu lonene u humesa leswinene exumeni lexinene xa mbilu yakwe, kambe munhu wo homboloka u humesa leswi hombolokeke exumeni xakwe xo homboloka; hikuva nomu wakwe wu vulavula hi ku tala ka mbilu.
46  “Kutani, ha yini mi ndzi vitana mi ku ‘Hosi! Hosi,’ kambe mi nga swi endli swilo leswi ndzi swi vulaka?
47  Un’wana ni un’wana loyi a taka eka mina, a twa marito ya mina a tlhela a ma endla, ndzi ta mi komba leswaku u fana na mani:
48  U fana ni munhu loyi a akaka yindlu, loyi a celeke a ya ehansi swinene ivi a veka masungulo ehenhla ka ribye lerikulu. Xisweswo, loko ku va ni ndhambi, nambu wu ba yindlu yoleyo, kambe a wu vanga na matimba lama eneleke ya ku yi ninginisa, hikwalaho ka leswi a yi akiwe kahle.
49  Hi hala tlhelo, loyi a twaka kambe a nga endli, u fana ni munhu loyi a akeke yindlu emisaveni yi nga ri na masungulo. Nambu wu yi ba, kutani yi wa hi ku hatlisa, kutani ku onhaka ka yindlu yoleyo ku va kukulu.”
21  Kuteloko a languta, a vona lava fuweke va hoxa tinyiko ta vona emabokisini ya xuma.
2  Hiloko a vona noni yin’wana leyi pfumalaka yi hoxa swimalana swimbirhi swa nsimbi swa ntikelo wa le hansi swinene,
3  kutani a ku: “Ndzi mi byela ntiyiso, Noni leyi, hambileswi yi nga xisiwana, yi hoxe swo tlula leswi hoxiweke hi lavan’wana hinkwavo.
4  Hikuva lava hinkwavo va hoxe tinyiko leti va ti pambuleke eka leswi swi va taleleke, kambe wansati loyi hambileswi a a pfumala u hoxe hinkwaswo leswi a a ri na swona swa ku tihanyisa.”
5  Endzhaku, loko van’wana va ri karhi va vulavula malunghana ni tempele, hi ndlela leyi a yi sasekisiwe ha yona hi maribye lamanene ni swilo leswi nyiketeriweke,
6  a ku: “Malunghana ni swilo leswi mi swi vonaka, ma ta masiku lawa ku nga ta ka ku nga vi na ribye leri nga ta siyiwa ehenhla ka ribye rin’wana ri nga wisiwi.”
7  Kutani va n’wi vutisa, va ku: “Mudyondzisi, xana swilo leswi kahle-kahle swi ta endleka rini, naswona xi ta va xihi xikombiso xa nkarhi lowu swilo leswi swi nga ta humelela ha wona?”
8  A ku: “Tivoneleni leswaku mi nga xisiwi; hikuva vo tala va ta ta hi vito ra mina, va ku, ‘Ndzi yena,’ ni leswaku, ‘Nkarhi lowu faneleke wu tshinele.’ Mi nga va sali endzhaku.
9  Ku tlula kwalaho, loko mi twa hi ta tinyimpi ni mpfilumpfilu, mi nga chavisiwi. Hikuva swilo leswi swi fanele ku humelela ku sungula, kambe makumu a ma humeleli hi nkarhi wolowo.”
10  Kutani a ya emahlweni a ku eka vona: “Tiko ri ta pfukela tiko rin’wana, ni mfumo wu ta pfukela mfumo wun’wana;
11  ku ta va ni ku tsekatseka lokukulu ka misava, naswona ku ta va ni mintungu ni ku kayivela ka swakudya ; ku ta va ni swivono leswi chavisaka ni swikombiso leswikulu leswi humaka etilweni.
12  “Kambe emahlweni ka swilo leswi hinkwaswo vanhu va ta mi khoma, va mi xanisa, va mi nyiketa emasinagogeni ni le makhotsweni, mi ta huduleriwa emahlweni ka tihosi ni le ka tindhuna-nkulu hikwalaho ka vito ra mina.
13  Swi ta endla leswaku mi nyikela vumbhoni.
14  Hikokwalaho swi vekeni etimbilwini ta n’wina leswaku mi nga hleli ka ha ri emahlweni ndlela leyi mi nga ta tihlamulela ha yona,
15  hikuva ndzi ta mi nyika nomu ni vutlhari, lebyi lava lwisanaka na n’wina hinkwavo va nga ta ka va nga swi koti ku byi kaneta kumbe ku byi landzula.
16  Ku tlula kwalaho, mi ta nyiketiwa hambi ku ri hi vatswari ni vamakwenu ni maxaka ni vanakuloni, naswona va ta dlaya van’wana va n’wina;
17  vanhu hinkwavo va ta mi venga hikwalaho ka vito ra mina.
18  Kambe hambi ku ri nsisi wa tinhloko ta n’wina a wu nge tshuki wu lova.
19  Hi ku tiyisela ka n’wina mi ta londzovota mimoya-xiviri ya n’wina.
20  “Ku tlula kwalaho, loko mi vona Yerusalema wu rhendzeriwa hi mavuthu lama goveke, swi tiveni leswaku ku lovisiwa ka wona ku tshinele.
21  Kutani lava nga eYudiya a va balekele etintshaveni, lava nga exikarhi ka wona a va suke, lava nga etindhawini ta le handle va nga tshuki va nghena emutini;
22  hikuva lawa i masiku yo tisa vululami, leswaku swilo hinkwaswo leswi tsariweke swi hetiseka.
23  Khombo eka vavasati lava tikeke ni lava an’wisaka vana emasikwini wolawo! Hikuva ku ta va ni xilaveko lexikulu etikweni ni vukarhi eka vanhu lava;
24  kutani va ta wa hi vukarhi bya banga, va yisiwa evukhumbini ematikweni hinkwawo; naswona Yerusalema wu ta kandziyeriwa hi matiko, kukondza ku hetiseka nkarhi lowu vekiweke wa matiko.
25  “Nakambe, ku ta va ni swikombiso edyambyini ni le n’wetini ni le tinyeletini, matiko ma ta kayakaya emisaveni, ma nga tivi leswaku ma ta endla yini hikwalaho ka ku pfuma ka lwandle ni vukarhi bya rona,
26  kasi vanhu va ta titivala hikwalaho ka ku chava ni ku langutela swilo leswi taka ehenhla ka misava leyi akiweke; hikuva matimba ya matilo ma ta ninginisiwa.
27  Endzhaku ka sweswo va ta vona N’wana wa munhu a ta a ri epapeni hi matimba ni ku vangama lokukulu.
28  Kambe loko swilo leswi swi sungula ku humelela, yimani mi ololoka ivi mi tlakusa tinhloko ta n’wina, hikuva ku kutsuriwa ka n’wina ka tshinela.”
29  Hiloko a va byela xifaniso a ku: “Langutani nkuwa ni mirhi leyin’wana hinkwayo:
30  Loko se yi hluka, hi ku yi languta, mi swi vona kahle leswaku ximumu xi kusuhi.
31  Hi ndlela leyi, na n’wina loko mi vona swilo leswi swi humelela, tivani leswaku mfumo wa Xikwembu wu kusuhi.
32  Ndzi tiyisile ndzi ri eka n’wina, Xitukulwana lexi xi nga ka xi nga hundzi ku nga si humelela swilo leswi hinkwaswo.
33  Tilo ni misava swi ta hundza, kambe marito ya mina ma nga ka ma nga hundzi.
34  “Kambe tivoneleni leswaku timbilu ta n’wina ti nga tshuki ti tshikileriwa hi ku dya ngopfu ni ku nwa ngopfu ni ku vilela hi vutomi, kutani hi xitshuketa siku rero ri mi wela hi xihatla
35  ku fana ni ntlhamu. Hikuva ri ta wela hinkwavo lava tshamaka emisaveni hinkwayo.
36  Kutani, hitekani nkarhi hinkwawo mi endla xikombelo leswaku mi ta humelela loko mi balekela swilo leswi hinkwaswo leswi nga ta humelela, ni ku yima emahlweni ka N’wana wa munhu.”
37  Kutani ninhlikanhi a a dyondzisa etempeleni, kambe nivusiku a a huma a ya tshama entshaveni leyi vuriwaka Ntshava ya Mitlhwari.
38  Naswona vanhu hinkwavo a va ta eka yena nimpundzu etempeleni va ta n’wi yingisela.
13  Enkarhini wolowo a ku ri na van’wana lava n’wi vikeleke hi ta Vagaleliya lava Pilato a pfanganiseke ngati ya vona ni switlhavelo swa vona.
2  Kutani a va angula a ku: “Xana mi anakanya leswaku Vagaleliya lava va kumeke va ri vadyohi lavakulu ku tlula Vagaleliya lavan’wana hinkwavo hikwalaho ka leswi va humeleriweke hi swilo leswi?
3  Ndza mi byela, a swi tano nikatsongo; kambe, loko mi nga hundzuki, mi ta lovisiwa hinkwenu hilaha ku fanaka.
4  Kumbe lava 18 lava weriweke hi xihondzo xa Silowama, xi va dlaya, xana mi anakanya leswaku va kumeke va kolota ngopfu ku tlula vanhu lavan’wana hinkwavo lava tshamaka eYerusalema?
5  Ndza mi byela, a swi tano nikatsongo; kambe, loko mi nga hundzuki, mi ta lovisiwa hinkwenu hi ndlela leyi fanaka.”
6  Kutani a ya emahlweni a hlamusela xifaniso lexi: “Wanuna un’wana a a ri ni murhi wa nkuwa lowu a wu byariwe ensin’wini yakwe ya vhinya, ivi a ya lava mihandzu eka wona, kambe a nga kumi nchumu.
7  Kutani a ku eka murimi wa vhinya, ‘Se swi endla malembe manharhu ndzi ta lava mihandzu emurhini lowu wa nkuwa, kambe a ndzi kumi nchumu. Wu tseme! Kahle-kahle wu tshamela yini kasi a wu pfuni nchumu?’
8  A n’wi angula a ku, ‘N’wini wanga, tlhela u wu tshika lembe leri ndzi kondza ndzi cela ematlhelweni ka wona ndzi chela manyoro;
9  kutani loko wu humesa mihandzu enkarhini lowu taka, swi kahle; kambe loko wu nga yi humesi, u ta wu tsema.’”
10  Kutani a a dyondzisa eka rin’wana ra masinagoga hi savata.
11  Waswivo, a ku ri ni wansati loyi a a ri ni moya wa ku tsana ku ringana malembe ya 18, naswona a a govekile a nga swi koti ku ololoka nikatsongo.
12  Kuteloko a n’wi vona, Yesu a vulavula na yena a ku: “Wansati, u ntshunxiwile eku tsaneni ka wena.”
13  Kutani a n’wi tlhandleka mavoko; hi ku hatlisa a ololoka, a sungula ku vangamisa Xikwembu.
14  Kambe ndhuna leyi ungamelaka sinagoga loko yi angula, yi hlundzukisiwa hileswi Yesu a hanyiseke hi savata, yi byela ntshungu yi ku: “Ku ni masiku ya tsevu lawa ntirho wu faneleke ku endliwa ha wona; hikokwalaho tanani ha wona mi ta hanyisiwa, hayi hi siku ra savata.”
15  Hambiswiritano, Hosi yi n’wi hlamula yi ku: “Vakanganyisi, xana un’wana ni un’wana wa n’wina a nga yi ntshunxi hi savata nkunzi kumbe mbhongolo yakwe exivaleni a ya yi nwisa mati?
16  Kutani, xana a swi nga fanelanga leswaku wansati loyi a nga n’wana wa Abrahama, loyi Sathana a n’wi boheke, maswivo, ku ringana malembe ya 18, a ntshunxiwa etimpecaneni leti hi siku ra savata?”
17  Kuteloko a vule swilo leswi, vakaneti vakwe hinkwavo va khomiwa hi tingana; kambe ntshungu hinkwawo wu tsakisiwa hi swilo hinkwaswo leswi dzunekaka leswi a swi endleke.
18  Hikokwalaho a ya emahlweni a ku: “Xana mfumo wa Xikwembu wu fana na yini, naswona ndzi nga wu fanisa na yini?
19  Wu fana ni ndzoho ya sinapi leyi munhu a yi tekeke a yi byala entangeni wakwe, kutani yi kula yi va murhi, hiloko tinyenyana ta tilo ti tshama emarhavini ya wona.”
20  Kutani a tlhela a ku: “Xana mfumo wa Xikwembu ndzi nga wu fanisa na yini?
21  Wu fana ni comela, lexi wansati a xi tekeke a xi fihla eka swipimo swinharhu swa mapa ku fikela loko mbila hinkwayo yi kukumuka.”
22  Kutani a nghena hi muti ni muti ni hi ximutana ni ximutana, a dyondzisa, a ya emahlweni ni riendzo rakwe ro ya eYerusalema.
23  Kutani munhu un’wana a ku eka yena: “Hosi, xana i vatsongo lava ponisiwaka?” A ku eka vona:
24  “Tikarhateni hi matimba leswaku mi nghena hi nyangwa yo khuma, hikuva ndza mi byela, vo tala va ta lava ku nghena kambe a va nge swi koti,
25  loko se n’wini wa yindlu a pfukile a lotlela nyangwa, kutani mi yima ehandle mi gongondza enyangweni, mi ku, ‘Nkulukumba, hi pfulele.’ Ka-​mbe u ta mi hlamula a ku, ‘A ndzi swi tivi leswaku mi huma kwihi.’
26  Kutani mi ta vula mi ku, ‘A hi dya hi tlhela hi nwa emahlweni ka wena, naswona u dyondzisile etindleleni ta hina to anama.’
27  Kambe u ta mi byela a ku, ‘A ndzi swi tivi leswaku mi huma kwihi. Sukani eka mina, n’wina hinkwenu vaendli va leswi nga lulamangiki!’
28  Kwalaho hilaha ku rila ni ku getsela ka meno ya n’wina ku nga ta va kona, loko mi vona Abrahama na Isaka na Yakobe ni vaprofeta hinkwavo emfun’weni wa Xikwembu, kambe n’wina mi cukumeteriwe ehandle.
29  Ku tlula kwalaho, vanhu va ta ta va huma etindhawini ta le vuxeni ni le vupela-dyambu, ni le n’walungwini ni le dzongeni, kutani va ta vurhama etafuleni emfun’weni wa Xikwembu.
30  Kutani, maswivo, ku ni lavo hetelela lava nga ta va vo sungula, naswona ku ni lavo sungula lava nga ta va vo hetelela.”
31  Enkarhini wowolowo ku ta Vafarisi van’wana, va ku eka yena: “Huma laha u famba, hikuva Heroda u lava ku ku dlaya.”
32  Kutani a ku eka vona: “Fambani mi ya byela mhungubye yoleyo mi ku, ‘Waswivo, ndzi hlongola madimona ndzi tlhela ndzi horisa namuntlha ni mundzuku, hi siku ra vunharhu ndzi ta va ndzi hetile.’
33  Nilokoswiritano, ndzi fanele ku famba namuntlha ni mundzuku ni mundlwana, hikuva a swi amukeleki leswaku muprofeta a lovisiwa ehandle ka Yerusalema.
34  Yerusalema, Yerusalema, mudlayi wa vaprofeta ni loyi a khandlaka hi maribye lava rhumiwaka eka yena—hi minkarhi yo tala swonghasi a ndzi lava ku hlengeleta vana va wena hi mukhuva lowu mbhaha wu hlengeletaka ha wona ntlawa wa swiciwana ehansi ka timpapa ta wona, kambe n’wina a mi swi lavanga!
35  Maswivo! Yindlu ya n’wina yi tshikeriwa n’wina. Ndza mi byela, a mi nge he ndzi voni kukondza mi ku, ‘U katekile loyi a taka hi vito ra Yehovha!’”
14  Siku rin’wana loko a nghena endlwini ya un’wana wa vafumi va Vafarisi hi savata a ya dya swakudya, a va n’wi xiyisisa.
2  Kutani waswivo, emahlweni ka yena a ku ri ni munhu un’wana loyi a a ri ni vuvabyi bya xirhumberhumbe.
3  Hikwalaho ka sweswo Yesu a vulavula ni lava a va tiva Nawu ni Vafarisi, a ku: “Xana swa pfumeleriwa ku hanyisa hi savata kumbe e-e?”
4  Kambe vona va miyela. Hiloko a khoma wanuna yoloye, a n’wi horisa ivi a n’wi tshika a famba.
5  Kutani a ku eka vona: “I mani eka n’wina, loyi loko n’wana wa yena kumbe nkunzi ya yena yi wela exihlobyeni a nga ta ka a nga yi kokeli ehandle hi ku hatlisa hi siku ra savata?”
6  A va swi kotanga ku n’wi hlamula eka swilo leswi.
7  Kutani vanhu lava rhambiweke a va byela xifaniso, hi ku vona ndlela leyi a va tihlawulela ha yona tindhawu leti hlawulekeke ngopfu, a ku eka vona:
8  “Loko munhu a ku rhambile enkhubyeni wa vukati, u nga tshami endhawini leyi hlawulekeke ngopfu. Swi nga ha endleka hi nkarhi wolowo a rhambe un’wana wa le henhla ngopfu ku ku tlula,
9  kutani loyi a ku rhambeke swin’we ni loyi un’wana u ta ta eka wena a ku, ‘Nyika munhu loyi ndhawu.’ Hikwalaho u ta suka hi tingana u ya tshama endhawini ya le hansi ngopfu.
10  Kambe loko u rhambiwa, famba u ya vurhama endhawini ya le hansi ngopfu, leswaku loko munhu loyi a ku rhambeke a ta a ku byela a ku, ‘Nakulorhi, tlhandlukela ehenhla.’ Kutani wena u ta xiximiwa emahlweni ka vaendzi-kuloni hinkwavo.
11  Hikuva un’wana ni un’wana loyi a titlakusaka u ta tsongahatiwa kasi loyi a titsongahataka u ta tlakusiwa.”
12  Endzhaku ka sweswo a byela munhu loyi a n’wi rhambeke a ku: “Loko u endla swakudya-nkulu swa siku kumbe xilalelo, u nga vitani vanakuloni kumbe vamakwenu kumbe maxaka ya wena kumbe vaakelani lava fuweke. Swi nga ha endleka na wena va ku rhamba hikwalaho ka leswi u va rhambeke kutani ku ta va ndziho eka wena.
13  Kambe loko u endla nkhuvo, rhamba swisiwana, swigono, lava khutaka, lava feke mahlo;
14  kutani u ta tsaka, hikuva a va na nchumu lexi va nga ku tlheriselaka xona. Hikuva u ta tlheriseriwa swona eku pfuxiweni ka lava lulameke.”
15  Loko a twa swilo sweswo un’wana wa vaendzi-kulobye a ku eka yena: “Wa tsaka loyi a dyaka xinkwa emfun’weni wa Xikwembu.”
16  Yesu a ku eka yena: “Munhu un’wana a a endle xilalelo lexikulu, ivi a rhamba vanhu vo tala.
17  Kutani a rhuma hlonga ra yena hi nkarhi wa xilalelo ri ya byela lava rhambiweke ri ku, ‘Tanani, hikuva swilo se swi lunghisiwile.’
18  Kambe hinkwavo va sungula ku tilandzula hi nomu wun’we. Lowo sungula a ku eka yena, ‘Ndzi xave nsimu kutani ndzi fanele ku huma ndzi ya yi vona; ndza ku kombela, Ndzi khomele.’
19  Un’wana a ku, ‘Ndzi xave ntlhanu wa swipani swa tihomu naswona ndzi lava ku ti ringeta; ndza ku kombela, Ndzi khomele.’
20  Kambe un’wanyana a ku, ‘Ndza ha ku teka nsati hikwalaho a ndzi nge ti.’
21  Kutani hlonga ri ta ri ta vikela n’wini wa rona swilo leswi. Hiloko n’wini wa yindlu a kariha, a ku eka hlonga rakwe, ‘Huma hi ku hatlisa u ya etindleleni to anama ni le magondzweni ya muti, u tisa swisiwana ni swigono ni lava feke mahlo ni lava khutaka.’
22  Endzhakunyana hlonga ri ku, ‘N’wini wanga, leswi u swi leriseke swi endliwile, kambe ndhawu ya ha ri kona.’
23  Kutani n’wini a byela hlonga a ku, ‘Huma u ya emagondzweni ni le tindhawini leti biyeriweke, u va sindzisa va ta, leswaku yindlu ya mina yi tala.
24  Hikuva ndza mi byela, A nga kona ni un’we eka vanhu lava rhambiweke la nga ta nantswa xilalelo xa mina.’”
25  Kutani mintshungu leyikulu a yi famba na yena, hiloko a hundzuluka a ku eka yona:
26  “Loko munhu a ta eka mina kambe a nga n’wi vengi tata wakwe ni mana wakwe ni nsati wakwe ni vana vakwe ni vamakwavo va xinuna ni va xisati, ina, hambi ku ri moya-xiviri wakwe, a nge vi mudyondzisiwa wa mina.
27  Un’wana ni un’wana loyi a nga yi rhwaliki mhandzi yakwe ya nxaniso a ndzi landzela a nge vi mudyondzisiwa wa mina.
28  Hi xikombiso, i mani eka n’wina loyi loko a lava ku aka xihondzo a nga rhangiki a tshama ehansi a hlayela ntsengo, a vona loko wu ringene ku xi heta?
29  Loko swi nga ri tano, a nga ha veka masungulo ya xona kambe a nga swi koti ku xi heta, kutani hinkwavo lava hlaleleke va ta sungula ku n’wi hlekula,
30  va ku, ‘Munhu loyi u sungule ku aka kambe a nga swi kotanga ku heta.’
31  Kumbe hi yihi hosi leyi loko yi ya hlangana ni hosi yin’wana enyimpini, yi nga rhangiki yi tshama ehansi yi boha makungu ya leswaku xana yi nga swi kota hi masocha ya 10 000 ku langutana ni leyi taka yi ri ni 20 000?
32  Entiyisweni, loko yi nga ta swi kota ku endla tano, loko ya ha ri ekule swinene yi rhuma huvo ya vayimeri, yi kombela ku rhula.
33  Xisweswo, mi nga tiyiseka, exikarhi ka n’wina loyi a nga swi siyiki swilo leswi nga swa yena hinkwaswo, a nge vi mudyondzisiwa wa mina.
34  “Kahle-kahle, munyu i wunene. Kambe loko munyu wu heleriwa hi ntamu wa wona, wu ta lungiwa hi yini?
35  A wu yi faneli misava hambi ku ri ku endla manyoro. Vanhu va wu cukumeta ehandle. Loyi a nga ni tindleve ta ku yingisa, a a yingise.”
19  Hiloko a nghena eYeriko a tsemakanya hi kona.
2  Kutani kona a ku ri ni munhu loyi a vitaniwaka hi vito ra Zakiya; a a ri muluvisi lonkulu, naswona a a fuwile.
3  Ina, a a lava ku vona leswaku Yesu wa kona i mani, kambe a a nga swi koti hikwalaho ka ntshungu, hikuva a a komile.
4  Hiloko a tsutsuma a rhanga a ya emahlweni ivi a khandziya nkuwa-xiribeyila leswaku a n’wi vona, hikuva a a ta hundza endleleni yoleyo.
5  Kutani loko Yesu a fika endhawini yoleyo, a languta ehenhla a ku eka yena: “Zakiya, hatlisa u xika, hikuva namuntlha ndzi fanele ku tshama endlwini ya wena.”
6  Xisweswo a hatlisa a xika ivi hi ku tsaka a n’wi amukela tanihi muendzi.
7  Kambe loko va swi vona, hinkwavo va sungula ku gungula, va ku: “U nghene a tshama ni wanuna wa mudyohi.”
8  Kambe Zakiya a yima, a byela Hosi a ku: “Waswivo! Hafu ya leswi nga swa mina, Hosi, ndzi yi nyika swisiwana, naswona xin’wana ni xin’wana lexi ndzi nga xi tekela munhu hi vukanganyisi ndzi xi vuyisela hi mpimo lowu andzisiweke ka mune.”
9  Kutani Yesu a ku eka yena: “Namuntlha ku ponisiwa ku tile endlwini leyi, hikuva na yena i n’wana wa Abrahama.
10  Hikuva N’wana wa munhu u tele ku ta lava ni ku ponisa leswi lahlekeke.”
11  Loko va ha yingise swilo leswi a engeta a vula xifaniso, hikuva a a ri ekusuhi na Yerusalema naswona a va anakanya leswaku mfumo wa Xikwembu a wu ta humelela hi ku hatlisa.
12  Hikokwalaho a ku: “Munhu un’wana wa le vukosini u endzele tiko ra le kule a ya kuma matimba ya vuhosi ivi a vuya.
13  A vitana mahlonga yakwe ya khume a ma nyika timayina ta khume, a ku eka wona, ‘Pindzulani ndzi kondza ndzi vuya.’
14  Kambe vaaka-tiko vakwe a va n’wi venga kutani va sala va rhuma huvo ya vayimeri, yi ku, ‘A hi swi lavi leswaku munhu loyi a va hosi ya hina.’
15  “Eku heteleleni loko a vuya endzhaku ko kuma matimba ya vuhosi, a lerisa leswaku mahlonga lawa a ma nyikeke mali ya silivhere ma vitaniwa ma ta eka yena, leswaku a kumisisa leswi ma swi pindzuleke hi ntirho wa bindzu.
16  Kutani ro sungula ri ya, ri ku, ‘Hosi, mayina ya wena yi pindzule timayina ta khume.’
17  Kutani a ku eka rona, ‘U endle kahle, hlonga lerinene! Hikwalaho ka leswi u kumekeke u tshembekile emhakeni leyitsongo swinene, lawula miti ya khume.’
18  Hiloko ku ta ra vumbirhi, ri ku, ‘Hosi, mayina ya wena yi tswale timayina ta ntlhanu.’
19  Na rona a ri byela a ku, ‘Na wena, ungamela miti ya ntlhanu.’
20  Kambe rin’wanyana ri ta, ri ku, ‘Hosi, mayina ya wena hi leyi, a ndzi yi vekile ndzi yi phutsele hi lapi.
21  Waswivo, a ndzi ku chava, hikuva u munhu wo nonon’hwa; u teka leswi u nga swi vekisangiki naswona u tshovela leswi u nga swi byalangiki.’
22  A ku eka yena, ‘Ndzi ku avanyisa hi leswi humaka enon’wini wa wena, hlonga ro homboloka. A wu swi tiva leswaku ndzi munhu wo nonon’hwa, ndzi teka leswi ndzi nga swi vekisangiki ni ku tshovela leswi ndzi nga swi byalangiki, a swi tano ke?
23  Hikwalaho, ha yini u nga yi vekanga mali ya mina ya silivhere evuvekisini? Loko ndzi fika a ndzi ta yi teka yi ri ni ntswalo.’
24  “Hiloko a byela lava a va yime ekusuhi a ku, ‘N’wi tekeleni mayina leyi, mi yi nyika loyi a nga ni timayina ta khume.’
25  Kambe vona va ku eka yena, ‘Hosi, u ni timayina ta khume!’—
26  ‘Ndzi ri eka n’wina, Un’wana ni un’wana loyi a nga na swona, u ta nyikiwa leswi engetelekeke; kambe loyi a nga riki na nchumu, ni leswi a nga na swona swi ta tekiwa.
27  Ku tlula kwalaho, valala lava va mina lava nga lavangiki leswaku ndzi va hosi ya vona va tiseni laha, mi va dlaya emahlweni ka mina.’”
28  Kutani, loko a vule swilo leswi, a ya emahlweni, a tlhandlukela eYerusalema.
29  Loko a fika ekusuhi na Betefage na Betaniya entshaveni leyi vuriwaka Ntshava ya Mitlhwari, a rhuma vadyondzisiwa vambirhi,
30  a ku: “Yanani eximutanini lexi mi langutaneke na xona, kutani loko mi nghena eka xona mi ta kuma ximbhongolwana xi tsimbiwile, lexi ku nga riki na munhu la nga tshama a xi gada. Xi ntshunxeni mi xi tisa.
31  Kambe loko munhu a mi vutisa a ku, ‘Mi xi ntshunxela yini?’ Mi ta vula mi ku, ‘Hosi ya xi lava.’”
32  Kutani lava va rhumiweke va suka, va kuma swi ri hilaha a vuleke hakona.
33  Kambe loko va ri karhi va ntshunxa ximbhongolwana vini va xona va ku eka vona: “Mi xi ntshunxela yini ximbhongolwana xexo?”
34  Vona va ku: “Hosi ya xi lava.”
35  Kutani va xi yisa eka Yesu, va kapeka tinguvu ta vona ta le handle ehenhla ka ximbhongolwana ivi va gadisa Yesu eka xona.
36  Loko a ri karhi a famba va andlala tinguvu ta vona ta le handle egondzweni.
37  Kuteloko a fika ekusuhi ni gondzo leri rhelelaka hi le Ntshaveni ya Mitlhwari vunyingi hinkwabyo bya vadyondzisiwa byi sungula ku tsaka ni ku vonga Xikwembu hi rito lerikulu malunghana ni mintirho hinkwayo ya matimba leyi byi yi voneke,
38  byi ku: “U katekile Loyi a taka a ri Hosi hi vito ra Yehovha! Ku rhula a ku ve etilweni, ni ku vangama etindhawini leti tlakukeke ngopfu!”
39  Hambiswiritano, van’wana va Vafarisi lava a va ri entshungwini va ku eka yena: “Mudyondzisi, tshinya vadyondzisiwa va wena.”
40  Kambe a angula a ku: “Ndza mi byela, Loko lava vo miyela, maribye ma nga huwelela.”
41  Loko a fika ekusuhi, a languta muti, a wu rilela,
42  a ku: “Loko wena, hi xiviri, a wu swi twisisile namuntlha swilo leswi fambisanaka ni ku rhula—kambe sweswi swi fihliwile ematihlweni ya wena.
43  Hikuva u ta fikeriwa hi masiku lawa valala va wena va nga ta aka rihlampfu ra timhandzi to tontswa ri ku rhendzela naswona va ta ku rhendzela, va ku kayakayisa hi tlhelo rin’wana ni rin’wana,
44  kutani va ta ku tlatlalata ehansi swin’we ni vana va wena lava u nga na vona, naswona a va nge siyi ribye ehenhla ka ribye rin’wana eka wena, hikuva a wu wu tivanga nkarhi wa ku kamberiwa ka wena.”
45  Kutani a nghena etempeleni a sungula ku hlongola lava a va xavisa,
46  a ku eka vona: “Ku tsariwile, ‘Kutani yindlu ya mina yi ta va yindlu ya xikhongelo,’ kambe n’wina mi yi endle bako ra swigevenga.”
47  Ku tlula kwalaho, siku ni siku a a ya etempeleni a ya dyondzisa. Kambe vaprista lavakulu ni vatsari ni vakulukumba va tiko a va lava ku n’wi dlaya;
48  kambe a va yi kumanga ndlela leyi humelelaka, hikuva vanhu hinkwavo a va tshama va n’wi namarherile, va n’wi yingisa.
24  Hambiswiritano, hi siku ro sungula ra vhiki va ya eka sirha-bako ka ha ri mpundzu swinene, va rhwele mirhi yo nun’hwela leyi a va yi lunghiselerile.
2  Kambe va kuma ribye ri khunguluxiwile eka sirha-bako ra xitsundzuxo,
3  kutani loko va nghena a va wu kumanga ntsumbu wa Hosi Yesu.
4  Kuteloko va ha pfilunganyekile hikwalaho ka leswi, waswivo, vavanuna vambirhi va swiambalo swo hatima a va yime ekusuhi na vona.
5  Hiloko vavasati va tshuka ivi va korhamisa tinhloko ta vona, vavanuna volavo va ku eka vona: “Ha yini mi lava Loyi a hanyaka exikarhi ka vafi?
6  [[A nga kona laha, kambe u pfuxiwile.]] Tsundzukani ndlela leyi a vulavuleke ha yona na n’wina loko a ha ri eGaleliya,
7  a vula leswaku N’wana wa munhu u fanele ku nyiketiwa emavokweni ya vanhu va vudyoho, a beleriwa kutani a pfuka hi siku ra vunharhu.”
8  Hiloko va tsundzuka marito ya yena,
9  kutani va suka eka sirha-bako ra xitsundzuxo va vuya, va vika swilo leswi hinkwaswo eka lava 11 ni le ka lavan’wana hinkwavo.
10  A ku ri Mariya Magadala, na Yowana, na Mariya mana wa Yakobo. Naswona, ni vavasati van’wana lava a va ri na vona va byela vaapostola swilo leswi.
11  Hambiswiritano, marito lawa a ma twala ma ri mijamujamu eka vona naswona a va nga va kholwi vavasati lava.
12  [[Kambe Petro a suka a yima a tsutsumela eka sirha-bako ra xitsundzuxo, kutani loko a hlometela, a vona tinguvu ntsena. Hiloko a famba, a hlamala leswi humeleleke.]]
13  Kambe waswivo, hi siku rorolero vambirhi va vona a va ya eximutanini lexi nga empfhukeni wa kwalomu ka tikhilomita ta 11 ku suka eYerusalema, lexi vuriwaka Emawusi,
14  naswona a va bula hi swilo hinkwaswo leswi endlekeke.
15  Kuteloko va ha bula ni ku kanerisana, Yesu a tshinela ivi a fambisana na vona;
16  kambe a va nga swi koti ku n’wi lemuka hi mahlo ya vona.
17  A ku eka vona: “Xana mi kanetana hi timhaka tihi mi ri karhi mi famba?” Kutani va yima va ku tserhe, va khwanyane mimombo.
18  Loyi a vuriwaka Kleyopasi a n’wi hlamula a ku: “Xana u muluveri u ri wexe eYerusalema lerova a wu swi tivi swilo leswi humeleleke kona emasikwini lawa?”
19  A ku eka vona: “Swilo swihi?” Va ku eka yena: “Swilo leswi khumbaka Yesu wa Munazareta, loyi a veke muprofeta wa mintirho ni marito ya matimba emahlweni ka Xikwembu ni vanhu hinkwavo;
20  ni ndlela leyi vaprista va hina lavakulu ni vafumi va n’wi gweveke rifu ha yona ivi va n’wi belela.
21  Kambe a hi tshemba leswaku munhu loyi hi yena loyi a nga ta kutsula Israyele; ina, naswona handle ka swilo leswi hinkwaswo, se swi endla siku ra vunharhu swilo leswi swi humelerile.
22  Ku tlula kwalaho, vavasati van’wana exikarhi ka hina na vona va hi hlamarisile, hikuva va ye nimpundzu eka sirha-bako ra xitsundzuxo
23  kambe a va wu kumanga ntsumbu wakwe, va vuya va vula leswaku va vone ni singita ra tintsumi, leti vuleke leswaku wa hanya.
24  Tlhandlakambirhi, van’wana lava nga na hina va yile eka sirha-bako ra xitsundzuxo; kutani va swi kuma swi ri tano, hilaha vavasati va vuleke hakona, kambe a va n’wi vonanga.”
25  Kutani a ku eka vona: “N’wina swihunguki leswi nonokaka embilwini ku kholwa hinkwaswo leswi muprofeta a swi vuleke!
26  Xana a swi nga fanelanga leswaku Kreste a langutana ni swilo leswi a tlhela a nghena eku vangameni kakwe?”
27  Kutani ku sukela eka Muxe ni Vaprofeta hinkwavo a va hlamusela swilo leswi khumbaka yena eMatsalweni hinkwawo.
28  Eku heteleleni va fika ekusuhi ni ximutana lexi a va ya eka xona, hiloko a endla onge u hundzela emahlweni.
29  Kambe va n’wi sindzisa, va ku: “Tshama na hina, hikuva se i madyambu naswona dyambu se ri perile.” Hiloko a nghena a tshama na vona.
30  Kutani loko a vurhame na vona eswakudyeni a teka xinkwa, a xi katekisa, a xi phema, a sungula ku va nyika.
31  Kutani mahlo ya vona ma pfuleka hi ku helela, va n’wi vona; kutani a nyamalala eka vona.
32  Hiloko va byelana va ku: “Xana timbilu ta hina a ti nga pfurhi loko a ri karhi a vulavula na hina egondzweni, loko a hi pfulela Matsalwa hi ku helela?”
33  Hi nkarhi wolowo va suka va vuyela eYerusalema, va kuma lava 11 ni lava a va ri na vona va hlengeletanile,
34  va ku: “Entiyisweni Hosi yi pfuxiwile naswona yi tlhele yi humelela eka Simoni!”
35  Kutani vona hi voxe va rungula swiendlakalo leswi humeleleke egondzweni ni ndlela leyi va n’wi tiveke ha yona hi ku phema xinkwa.
36  Loko va ha vulavula hi swilo leswi a yima exikarhi ka vona [[kutani a ku eka vona: “Onge mi nga va ni ku rhula.”]]
37  Kambe hikwalaho ka leswi a va tshukile, va chavile, a va anakanya leswaku va vona moya.
38  Hiloko a ku eka vona: “Ha yini mi karhatekile, naswona ha yini mi kanakana etimbilwini ta n’wina?
39  Vonani mavoko ya mina ni milenge ya mina, hikuva hi mina hi xiviri; ndzi khomeni mi vona, hikuva moya a wu na nyama ni marhambu leswi mi ndzi vonaka ndzi ri na swona.”
40  [[Kutani loko a ri karhi a vula sweswo a va komba mavoko yakwe ni milenge yakwe.]]
41  Kambe loko va ya emahlweni va nga swi pfumeli hikwalaho ka ntsako lowukulu ni ku hlamala, a ku eka vona: “Xana a mi na swakudya kwalaho?”
42  Kutani va n’wi nyika xikwavi xa nhlampfi leyi oxiweke;
43  hiloko a xi teka a xi dya va n’wi langute hi mahlo.
44  Kutani a ku eka vona: “Lawa i marito ya mina la-​wa ndzi mi byeleke wona loko ndza ha ri na n’wina, leswaku swilo hinkwaswo leswi tsariweke enawini wa Muxe ni le ka Vaprofeta ni Tipisalema malunghana na mina swi fanele ku hetiseka.”
45  Kutani a pfula mianakanyo ya vona hi ku helela leswaku va twisisa nhlamuselo ya Matsalwa,
46  hiloko a ku eka vona: “Hi ndlela leyi ku tsariwile leswaku Kreste a a ta xaniseka kutani a pfuka eka lava feke hi siku ra vunharhu,
47  naswona exisekelweni xa vito rakwe ku hundzuka ka ku rivaleriwa swidyoho a ku ta chumayeriwa ematikweni hinkwawo—ku sukela eYerusalema,
48  n’wina mi ta va timbhoni ta swilo leswi.
49  Kutani maswivo, ndzi mi rhumela leswi tshembisiweke hi Tata wa mina. Hambiswiritano, n’wina tshamani emutini kukondza mi ambexiwa matimba lama humaka ehenhla.”
50  Kambe a va heleketa ku fikela eBetaniya, ivi a tlakusa mavoko yakwe a va katekisa.
51  Loko a ha va katekisa, u susiwile eka vona a tlhandlukiseriwa etilweni.
52  Kutani va n’wi nkhinsamela ivi va vuyela eYerusalema hi ku tsaka lokukulu.
53  Naswona a va ri etempeleni nkarhi na nkarhi va dzunisa Xikwembu.
5  Hi nkarhi lowu ntshungu a wu kamanyetanela eka yena ni ku yingisa rito ra Xikwembu, a a yime etlhelo ka tiva ra Genesareta.
2  Kutani a vona mabyatso mambirhi ma yimisiwe eribuweni ra tiva, kambe vaphasi va tinhlampfi a va humile eka wona naswona a va hlantswa tinkoka ta vona.
3  Loko a khandziya rin’wana ra mabyatso ya kona, leri a ri ri ra Simoni, a n’wi kombela leswaku a tlhentlhanyana eribuweni. Kutani a tshama ehansi, a sungula ku dyondzisa mintshungu a ri ebyatsweni.
4  Loko a heta ku vulavula, a byela Simoni a ku: “Yana laha ku enteke, kutani n’wina petani tinkoka ta n’wina leswaku mi ta phasa.”
5  Kambe Simoni a angula a ku: “Muleteri, hi tirhe hi matimba vusiku hinkwabyo kambe a hi phasanga nchumu, kambe hi ku lerisa ka wena ndzi ta peta tinkoka.”
6  Xisweswo, loko va endla leswi, va phase tinhlampfi to tala ngopfu. Entiyisweni, tinkoka ta vona ti sungula ku handzuka hi le xikarhi.
7  Kutani va koweta vaphasi-kulobye lava nga le byatsweni lebyin’wana leswaku va ta va pfuna; ivi va ta, kutani va tata mabyatso hamambirhi, lerova ma sungula ku mbombomela.
8  Hi ku vona leswi, Simoni Petro a wela hansi ematsolweni ya Yesu, a ku: “Suka eka mina, hikuva ndzi munhu wa vudyoho, Hosi.”
9  Hikuva yena ni hinkwavo lava a va ri na yena va hlamarisiwe ngopfu hi tinhlampfi leti va ti phaseke,
10  na Yakobo na Yohane, vana va Zebediya, lava a va phasa swin’we na Simoni. Kambe Yesu a byela Simoni a ku: “Tshika ku chava. Ku sukela sweswi u ta phasa vanhu va ri karhi va hanya.”
11  Kutani va vuyisela mabyatso eribuweni, ivi va tshika hinkwaswo, va n’wi landzela.
12  Siku rin’wana loko a ri emutini wo karhi, waswivo, ku humelela wanuna loyi a teleke nhlokonho! Kuteloko a vona Yesu, hiloko a wa hi xikandza xa yena a n’wi kombela, a ku: “Hosi, loko u swi lava, u nga ndzi basisa.”
13  A tshambuluta voko rakwe, a n’wi khumba, a ku: “Ndza swi lava. Basisiwa.” Kutani hi ku hatlisa nhlokonho yi nyamalala eka yena.
14  Hiloko a lerisa wanuna loyi leswaku a nga byeli munhu: “Kambe famba u ya tikombisa eka muprista, u endla gandzelo malunghana ni ku basisiwa ka wena, hilaha Muxe a leriseke hakona, leswaku byi va vumbhoni eka vona.”
15  Kambe rito leri khumbaka yena a ri hangalaka ngopfu, naswona mintshungu leyikulu a yi hlengeletana swin’we yi ta yingisa ni ku hanyisiwa emavabyini ya yona.
16  Hambiswiritano, a hambeta a tshama a ri yexe emakwandzasini, a khongela.
17  Siku rin’wana loko a ri karhi a dyondzisa, Vafarisi ni vadyondzisi va nawu lava a va huma eka ximutana xin’wana ni xin’wana xa Galeliya, Yudiya na Yerusalema a va tshame kwalaho; naswona a a ri ni matimba ya Yehovha leswaku a horisa ha wona.
18  Kutani waswivo, a ku ri ni vavanuna lava a va rhwele munhu hi sangu, loyi a a ome swirho, naswona a va lava ndlela ya ku n’wi nghenisa, va n’wi veka emahlweni ka yena.
19  Xisweswo, loko va nga yi kumi ndlela ya ku n’wi nghenisa hikwalaho ka ntshungu, va khandziya ehenhla ka lwangu, kutani va n’wi lengeleta hi le lwangwini ra switina hi sangu leritsongo exikarhi ka lava a va ri emahlweni ka Yesu.
20  Kuteloko a vona ripfumelo ra vona a ku: “Nandzuwe, swidyoho swa wena swi rivaleriwile.”
21  Hi nkarhi wolowo, vatsari ni Vafarisi va sungula ku kanela, va ku: “Xana i mani loyi a vulavulaka swisandzu? Xana i mani loyi a nga rivalelaka swidyoho handle ka Xikwembu ntsena?”
22  Kambe Yesu, hi ku xiya ku anakanya ka vona, a va hlamula a ku: “Xana mi anakanya yini etimbilwini ta n’wina?
23  Xana hi swihi leswi olovaka swinene, i ku vula u ku, ‘U rivaleriwile swidyoho swa wena,’ kumbe i ku vula u ku, ‘Pfuka u famba’?
24  Kambe ku endlela leswaku n’wina mi tiva leswaku N’wana wa munhu u ni mfanelo yo rivalela swidyoho emisaveni—” a byela munhu la omeke swirho a ku: “Ndzi ri eka wena, Pfuka u teka xisangwana xa wena, u khoma ndlela u muka.”
25  Kutani hi ku hatlisa a suka a yima emahlweni ka vona, a teka lexi a a hamba a etlela eka xona a famba, a muka, a vangamisa Xikwembu.
26  Kutani va tshuka hinkwavo, va sungula ku vangamisa Xikwembu, va chava ngopfu, va ku: “Hi vone swilo leswi nga tolovelekangiki namuntlha!”
27  Endzhaku ka swilo leswi a huma, a vona muluvisi loyi a vuriwaka Levhi a tshame ehofisini ya xibalo, hiloko a ku eka yena: “Vana mulandzeri wa mina.”
28  Kutani a siya hinkwaswo endzhaku a suka a yima, a n’wi landzela.
29  Kutani, Levhi a endla nkhuvo lowukulu wa ku n’wi amukela endlwini yakwe; a ku ri ni ntshungu lowukulu wa valuvisi ni van’wana lava a va ri na vona va vurhame eswakudyeni.
30  Hikwalaho ka leswi Vafarisi ni vatsari va vona, va sungula ku n’unun’uta eka vadyondzisiwa va yena, va ku: “Ha yini mi dya mi tlhela mi nwa ni valuvisi ni vadyohi?”
31  Yesu a va angula a ku: “Lava hanyeke a va lavi n’anga, kambe yi laviwa hi lava va vabyaka.
32  Ndzi tele ku ta vitanela vadyohi eku hundzukeni, ku nga ri vanhu lava lulameke.”
33  Va ku eka yena: “Vadyondzisiwa va Yohane va titsona swakudya nkarhi na nkarhi naswona va endla swikombelo, ni lava va Vafarisi va endla tano, kambe va wena va dya va tlhela va nwa.”
34  Yesu a ku eka vona: “Mi nga ka mi nga endli leswaku vanakulobye va muteki va titsona swakudya loko muteki a ha ri na vona, a swi tano ke?
35  Kambe masiku ma ta lawa ha wona muteki a nga ta susiwa eka vona; kutani va ta titsona swakudya emasikwini wolawo.”
36  Ku tlula kwalaho, a ya emahlweni a va nyika xifaniso: “A nga kona loyi a tsemaka xitiva engubyeni ya le handle leyintshwa a xi rhungelela engubyeni ya le handle ya khale; kambe loko o xi rhungelela, xitiva lexintshwa xi ta handzuka naswona xitiva xa nguvu leyintshwa a xi nge yi faneli leya khale.
37  Ku tlula sweswo, a nga kona loyi a chelaka vhinyo leyintshwa emaguleni ya khale ya vhinyo; kambe loko o yi chela, vhinyo leyintshwa yi ta boxa magula ya vhinyo, naswona yi ta halaka kutani magula ya vhinyo ma ta onhaka.
38  Kambe vhinyo leyintshwa yi fanele ku cheriwa emaguleni lamantshwa ya vhinyo.
39  A nga kona loyi a nweke vhinyo ya khale loyi a lavaka leyintshwa; hikuva u ri, ‘Leya khale ya nandziha.’”
15  Kutani valuvisi hinkwavo ni vadyohi va hambeta va tshinela eka yena va ta n’wi yingisa.
2  Hikwalaho Vafarisi swin’we ni vatsari a va tshamela ku gungula, va ku: “Munhu loyi u amukela vadyohi a tlhela a dya na vona.”
3  Kutani a va byela xifaniso lexi, a ku:
4  “I mani eka n’wina la nga ni tinyimpfu ta 100, loyi loko a lahlekeriwa hi yin’we ya tona, a nga ta ka a nga ti siyi leta 99 emananga, a ya lava leyi lahlekeke kukondza a yi kuma?
5  Kutani loko a yi kumile wa yi pakatsa, a tsaka.
6  Hikwalaho loko a fika ekaya a vitana vanakulobye ni vaakelani va hlengeletana, a ku eka vona, ‘Tsakani na mina, hikuva ndzi kume nyimpfu ya mina leyi a yi lahlekile.’
7  Xisweswo ndza mi byela leswaku ku ta va ni ntsako lowukulu swinene etilweni loko mudyohi un’we a hundzuka ku tlula lava lulameke va 99 lava swi nga lavekiki leswaku va hundzuka.
8  “Kumbe hi wihi wansati loyi a nga ni timali ta nsimbi ta drakma ta khume, loko a lahlekeriwa hi mali yin’we ya nsimbi ya drakma, a nga ri lumekiki rivoni a kukula yindlu ya yena, a lavisisa hi vukheta a kondza a yi kuma?
9  Kutani loko a yi kumile a vitana vavasati lava nga vanakulobye ni vaakelani va ta hlengeletana, a ku, ‘Tsakani na mina, hikuva ndzi kume mali ya nsimbi ya drakma leyi a yi ndzi lahlekerile.’
10  Xisweswo, ndza mi byela, tintsumi ta Xikwembu ta tsaka loko mudyohi un’we a hundzuka.”
11  Hiloko a ku: “Munhu un’wana a a ri ni vana vambirhi va majaha.
12  Kutani lontsongo eka vona a ku eka tata wakwe, ‘Tatana, ndzi nyike rifuwo leri nga xiavelo lexi nga xa mina.’ Kutani a va avela rifuwo rakwe ro tihanyisa.
13  Endzhaku ka masiku ma nga ri mangani, mufana a hlengeleta swilo hinkwaswo ivi a endzela etikweni ra le kule, a fika a tlanga hi rifuwo rakwe hi ku hanya vutomi bya vusopfa.
14  Loko a tirhise hinkwaswo, ku va ni ndlala leyikulu etikweni rero hinkwaro, kutani a sungula ku pfumala.
15  U kale a ya namarhela un’wana wa vaaki va tiko rero, kutani yena a n’wi rhuma emasin’wini yakwe a ya risa tinguluve.
16  Naswona a a tshama a navela ku dya swiphambati swa makherobu leswi a swi dyiwa hi tinguluve, kambe a ku nga ri na munhu loyi a a n’wi nyika xanchumu.
17  “Loko a anakanyisise kahle, a ku, ‘Ku ni vanhu vo tala lava thoriweke hi tatana, va ni swakudya swo tala, kambe mina ndza fa laha hi ndlala!
18  Ndzi ta pfuka ndzi ya eka tatana, ndzi ku eka yena: “Tatana, ndzi dyohele tilo swin’we na wena.
19  A ndza ha faneli ku vuriwa n’wana wa wena. Ndzi endle un’wana wa vanhu va wena lava u va tholeke.”’
20  Kutani a pfuka a ya eka tata wa yena. Loko a ha ri ekulenyana, tata wakwe a n’wi vona, a va ni ntwela-vusiwana, hiloko a tsutsuma a wela enhan’wini yakwe, a n’wi ntswontswa hi rirhandzu.
21  Kutani n’wana a ku eka yena, ‘Tatana, ndzi dyohele tilo swin’we na wena. A ndza ha faneli ku vuriwa n’wana wa wena. Ndzi endle un’wana wa vanhu va wena lava u va tholeke.’
22  Kambe tata wakwe a byela mahlonga ya yena a ku, ‘Hatlisani, humesani nguvu yo leha, leyinene eka hinkwato, mi n’wi ambexa yona, kutani mi vehela xingwavila evokweni rakwe ni maphaxani emilengeni yakwe.
23  Mi tisa xinkunzana lexi noneke, mi xi tlhava, hi dya hi tiphina,
24  hikuva n’wana loyi wa mina a a file kutani u tlhele a hanya; a a lahlekile ivi a kumeka.’ Hiloko va sungula ku tiphina.
25  “N’wana wakwe lonkulu a a ri emasin’wini; loko a fika ekusuhi ni yindlu a twa vuyimbeleri ni ku cina.
26  Hiloko a vitana un’wana wa malandza, a vutisa leswaku swilo leswi a swi vula yini.
27  A ku eka yena, ‘Makwenu u vuyile, kutani tata wa wena u tlhave xinkunzana xo nona, hikuva u vuye a hanye kahle.’
28  Kambe a kariha naswona a a nga swi lavi ku nghena. Kutani tata wakwe a huma, a sungula ku n’wi khongotela.
29  Hiloko a angula tata wakwe a ku, ‘Se swi endla malembe yo tala ndzi ku tirhela naswona a ndzi si tshama ndzi tlula xileriso xa wena ni kan’we, kambe mina a wu si tshama u ndzi nyika ximbutana leswaku ndzi tiphina ni vanakulorhi.
30  Kambe hi ku hatlisa loko ku fika n’wana wa wena loyi a dyeke rifuwo ra wena ro tihanyisa swin’we ni tinghwavava, u n’wi tlhavele xinkunzana xo nona.’
31  Kutani a ku eka yena, ‘N’wananga, nkarhi hinkwawo a wu ri na mina, naswona swilo hinkwaswo leswi nga swa mina i swa wena;
32  kambe a hi fanele ku tiphina hi tsaka, hikuva makwenu a a file kutani se wa hanya, naswona a a lahlekile kutani u kumekile.’”
20  Siku rin’wana loko a ha dyondzisa vanhu etempeleni, a vula mahungu lamanene, vaprista lavakulu ni vatsari swin’we ni vakulukumba va tshinela,
2  kutani va vulavula hi rito leri tlakukeke, va ku eka yena: “Hi byele leswaku swilo leswi u swi endla hi matimba wahi, kumbe i mani loyi a ku nyikeke matimba lawa.”
3  A va angula a ku: “Na mina ndzi ta mi vutisa xivutiso, kutani mi ndzi byela:
4  Xana nkhuvulo wa Yohane a wu huma etilweni kumbe a wu huma evanhwini?”
5  Kutani va anakanya va ku: “Loko hi ku, ‘A wu huma etilweni,’ u ta ku, ‘Ha yini mi nga n’wi kholwanga?’
6  Kambe loko hi ku, ‘A wu huma evanhwini,’ vanhu hinkwavo va ta hi khandla hi maribye, hikuva va khorwiseka leswaku Yohane a a ri muprofeta.”
7  Kutani va angula hi ku vula leswaku a va ku tivi laha wu humaka kona.
8  Hiloko Yesu a ku eka vona: “Na mina a ndzi mi byeli matimba lawa ndzi endlaka swilo leswi ha wona.”
9  A sungula ku byela vanhu xifaniso lexi: “Munhu un’wana a a rime nsimu ya vhinya kutani a yi vekisa eka varimi, kutani a endzela etikweni ra le kule nkarhi wo leha.
10  Kambe hi nguva leyi faneleke a rhuma hlonga ri ya eka varimi, leswaku va ri nyika mihandzu ya nsimu ya vhinya. Hambiswiritano, endzhaku ka ku ri ba, varimi va ri tlherisa ri nga ri na nchumu.
11  Kambe a phindha a rhuma hlonga rin’wanyana eka vona. Na rona va ri ba, va ri khomisa tingana kutani va ri tlherisa ri nga ri na nchumu.
12  Kambe a tlhela a rhuma ra vunharhu; na rona va ri vavisa, va ri hlongola.
13  Hikwalaho ka sweswo n’wini wa nsimu ya vhinya a ku, ‘Xana ndzi ta endla yini? Ndzi ta rhuma n’wana wa mina la rhandzekaka. Kumbexana va ta va ni xichavo eka yena.’
14  Loko varimi va n’wi vona va kanela, va ku, ‘Loyi i mudyandzhaka; a hi n’wi dlayeni, leswaku ndzhaka yi ta va ya hina.’
15  Hiloko va n’wi cukumetela ehandle ka nsimu ya vhinya, va n’wi dlaya. Hikokwalaho, xana n’wini wa nsimu ya vhinya u ta va endla yini?
16  U ta fika a lovisa varimi lava, naswona a nyika van’wana nsimu ya vhinya.” Loko va twa sweswo va ku: “Sweswo swi nga tshuki swi endleka!”
17  Kambe a va languta a ku: “Kutani, xana leswi swi tsariweke swi vula yini, ‘Ribye leri vaaki va ri bakanyeke, ri hundzuke ribye lerikulu ra le yinhleni’?
18  Un’wana ni un’wana loyi a welaka eribyeni rero u ta phyandlaseka. Kasi mani na mani loyi ri n’wi welaka, ri ta n’wi phyandlasa.”
19  Vatsari ni vaprista lavakulu a va lava ku n’wi khoma enkarhini wolowo, kambe a va chava vanhu; hikuva a va xiya leswaku a a vula vona hi xifaniso lexi.
20  Kuteloko va n’wi xiyisisile swinene, va rhuma vanhu lava thoriweke exihundleni leswaku va tiendla onge va lulamile, leswaku va n’wi phasa hi ku vulavula, leswaku va n’wi yisa eka hulumendhe ni le mavokweni ya ndhuna-nkulu.
21  Kutani va n’wi vutisa, va ku: “Mudyondzisi, ha swi tiva leswaku u vulavula u tlhela u dyondzisa leswi lulameke naswona a wu na ku hlawula, kambe u dyondzisa ndlela ya Xikwembu hi ku fambisana ni ntiyiso:
22  Xana swa pfumeleriwa ku hakela xibalo eka Khezari kumbe e-e?”
23  Kambe a lemuka vukanganyisi bya vona kutani a ku eka vona:
24  “Ndzi kombeni denari. Xana xifaniso ni marito lawa i swa mani?” Va ku: “I swa Khezari.”
25  A ku eka vona: “Kutani ke, tlheriselani swilo swa Khezari eka Khezari, kambe swilo swa Xikwembu eka Xikwembu.”
26  Ina, a va swi kotanga ku n’wi phasa hi marito lawa emahlweni ka vanhu, kambe hi ku hlamarisiwa hi nhlamulo yakwe, a va vulanga nchumu.
27  Hambiswiritano, Vasaduki van’wana, lava vulaka leswaku ku pfuka ka lava feke a ku kona, va ta va n’wi vutisa,
28  va ku: “Mudyondzisi, Muxe u hi tsalele a ku, ‘Loko makwavo wa munhu a fa a ri ni nsati, kambe a nga ri na n’wana, makwavo u fanele a teka nsati loyi, a velekela makwavo vana ha yena.’
29  Hikwalaho a ku ri ni vanhu va nkombo lava a va ri vamakwavo; kutani lowo sungula a teka nsati ivi a fa a nga ri na n’wana.
30  Ni wa vumbirhi swi va tano,
31  kutani wa vunharhu a n’wi teka. Swi ve tano eka lava nkombo hinkwavo: a va siyanga vana, kambe hinkwavo va file.
32  Eku heteleleni, wansati na yena a fa.
33  Hikwalaho, eku pfuxiweni ka lava feke, xana u ta va nsati wa mani exikarhi ka vona? Hikuva hinkwavo va ri nkombo va n’wi tekile a va nsati wa vona.”
34  Yesu a ku eka vona: “Vana va mafambiselo lawa ya swilo va teka naswona va hlomisiwa,
35  kambe lava hlayiweke leswaku va faneriwa hi ku kuma mafambiselo wolawo ya swilo ni ku pfuxiwa eka lava feke a va teki naswona a va hlomisiwi.
36  Entiyisweni, a va nge he fi, hikuva va fana ni tintsumi, naswona i vana va Xikwembu hikwalaho ka leswi va nga vana va ku pfuxiwa eku feni.
37  Kambe hambi Muxe u swi paluxile leswaku lava feke va pfuxiwa, emhakeni ya xihlahla xa mitwa, loko a vula leswaku Yehovha i ‘Xikwembu xa Abrahama ni Xikwembu xa Isaka ni Xikwembu xa Yakobe.’
38  A hi Xikwembu xa lava feke, kambe i xa lava hanyaka, hikuva eka xona hinkwavo va hanya.”
39  Van’wana va vatsari va angula va ku: “Mudyondzisi, u vulavule kahle.”
40  Hikuva a va ha vanga na xona xivindzi xo n’wi vutisa xivutiso ni xin’we.
41  Hiloko a ku eka vona: “Xana va vurisa ku yini leswaku Kreste i n’wana wa Davhida?
42  Hikuva Davhida hi byakwe u vula leswi ebukwini ya Tipisalema, ‘Yehovha a ku eka Hosi ya mina, Tshama evokweni ra mina ra xinene
43  ku fikela loko ndzi veka valala va wena va va vunavelo bya milenge ya wena.’
44  Hikokwalaho, Davhida u n’wi vitana ‘Hosi’; kutani i n’wana wa yena hi ndlela yihi?”
45  Hiloko a byela vadyondzisiwa vakwe swi ri karhi swi twiwa hi vanhu hinkwavo a ku:
46  “Tivoneleni vatsari lava rhandzaka ku famba-famba va ambale tinguvu to leha, ni ku rhandza ku xewetiwa etindhawini ta ku xavisela ni switshamo swa le mahlweni emasinagogeni ni tindhawu leti hlawulekeke ngopfu eswilalelweni,
47  ni lava mitaka tiyindlu ta tinoni ni ku endla swikhongelo swo leha hi vukanganyisi. Vona va ta kuma vuavanyisi byo tika swinene.”
1  Hambileswi vo tala va ringeteke ku hlengeleta rungula ra timhaka leti pfumeriwaka hi ku helela exikarhi ka hina,
2  hilaha hi runguleriweke tona hakona hi lava ku sukela eku sunguleni va veke timbhoni ta ku swi vona hi mahlo ni vatameri va rungula,
3  na mina, hikwalaho ka leswi ndzi lavisiseke swilo hinkwaswo ku sukela emasungulweni hi ku kongoma, ndzi tibohile ku ku tsalela swona hi ntlhandlamano lowu twisisekaka, wena Teyofilo loyi a chavisekaka swinene,
4  leswaku u ku tiva hi ku helela ku tiya ka swilo leswi u dyondzisiweke swona hi nomu.
5  Emasikwini ya Heroda, hosi ya Yudiya, a ku ri ni muprista un’wana loyi a a vuriwa Zakariya, wa ntlawa wa Abiya, naswona a a ri ni nsati loyi a n’wi tekeke eka vana va xisati va Aroni, vito ra yena a a ri Elizabeta.
6  Havambirhi a va lulamile emahlweni ka Xikwembu hileswi a va famba hi ku pfumala xisandzu hi ku landza swileriso hinkwaswo ni swilaveko swa le nawini swa Yehovha.
7  Kambe a va nga ri na n’wana, hikuva Elizabeta a a ri mhika, naswona havambirhi a va kurile swinene hi malembe.
8  Tanihi leswi a ri muprista exiavelweni xa ntlawa wakwe emahlweni ka Xikwembu,
9  hi ku ya hi endlelo ro hlawuleka ra ntirho wa vuprista, ku fike nkarhi wa yena wa ku humesa murhi wa risuna loko a nghena evukwetsimelweni bya Yehovha;
10  naswona vunyingi hinkwabyo bya vanhu a byi khongela ehandle hi nkarhi wa ku humesa murhi wa risuna.
11  Ku humelele ntsumi ya Yehovha eka yena, yi yime etlhelweni ra xinene ra altari ya murhi wa risuna.
12  Kambe Zakariya u karhatiwe hi leswi a a swi vona, kutani a fikeriwa hi ku chava.
13  Hambiswiritano, ntsumi yi ku eka yena: “U nga chavi, Zakariya, hikuva xikombelo xa wena xi twiwe hi tindleve timbirhi, naswona nsati wa wena Elizabeta u ta va mana wa n’wana wa wena, kutani vito ra yena u ta n’wi vitana Yohane.
14  U ta va ni ntsako ni ku khana lokukulu, kutani vo tala va ta tsakela ku velekiwa ka yena;
15  hikuva u ta va lonkulu emahlweni ka Yehovha. Kambe a nga fanelanga nikatsongo ku nwa vhinyo ni xakunwa lexi pyopyisaka, kutani u ta tala moya lowo kwetsima a ha ri embelekweni wa mana wakwe;
16  yena u ta vuyisela vo tala va vana va Israyele eka Yehovha Xikwembu xa vona.
17  Nakambe, u ta famba emahlweni ka yena hi moya ni matimba ya Eliya, leswaku a vuyisela timbilu ta vatatana eka vana ni lava nga yingisiki eka vutlhari lebyi pfunaka bya lava lulameke, leswaku a lunghiselela Yehovha vanhu lava lunghekeke.”
18  Kutani Zakariya a byela ntsumi a ku: “Xana ndzi nga tiyiseka njhani hi leswi? Hikuva ndzi dyuharile naswona nsati wa mina u kurile swinene hi malembe.”
19  Ntsumi yi n’wi angula yi ku: “Hi mina Gabriyele, loyi a yimaka emahlweni ka Xikwembu, naswona ndzi rhumiwe leswaku ndzi vulavula na wena ni ku ku byela mahungu lamanene ya swilo leswi.
20  Kambe waswivo, u ta miyela u nga swi koti ku vulavula ku fikela siku leri swilo leswi swi nga ta endleka ha rona, hikuva a wu ma kholwanga marito ya mina, lama nga ta hetiseka hi nkarhi wa kona lowu vekiweke.”
21  Hi nkarhi wolowo vanhu a va ha rindzele Zakariya, naswona va sungule ku hlamala hi ku hlwela ka yena evukwetsimelweni.
22  Kambe loko a huma a a nga swi koti ku vulavula na vona, va xiya leswaku wa ha ku vona singita evukwetsimelweni; kutani a ya emahlweni a va kowetela, kambe a tshama a ri mbheveve.
23  Loko masiku ya ntirho wa yena wa le rivaleni ma herile, u mukile.
24  Kambe endzhaku ka masiku lawa Elizabeta nsati wa yena a tika; kutani a tshama a ri swakwe ku ringana tin’hweti ta ntlhanu, a ku:
25  “Yehovha u ndzi endla hi ndlela leyi emasikwini lawa, loko a ndzi nyike nyingiso wa yena leswaku a susa ndzhukano wa mina exikarhi ka vanhu.”
26  En’hwetini ya yena ya vutsevu ntsumi Gabriyele yi rhumiwe emutini wa Galeliya lowu vuriwaka Nazareta yi huma eka Xikwembu,
27  yi ya eka nhwana loyi a a tshembisane ku tekana ni wanuna loyi a vuriwaka Yosefa wa yindlu ya Davhida; vito ra nhwana yoloye a ku ri Mariya.
28  Loko yi fika emahlweni ka yena, yi ku: “Xewani, wena loyi a tsakeriweke swinene, Yehovha u na wena.”
29  Kambe a a karhateke swinene hi rito leri kutani a sungula ku tivutisa leswaku loku ku nga va ku ri ku xeweta ka muxaka muni.
30  Kutani ntsumi yi ku eka yena: “U nga chavi, Mariya, hikuva Xikwembu xi ku tsakerile;
31  kutani waswivo, u ta tika embelekweni wa wena, u ta veleka n’wana wa jaha, vito ra yena u ta n’wi thya Yesu.
32  Yena u ta va lonkulu naswona u ta vuriwa N’wana wa La nge Henhla-henhla; Yehovha Xikwembu u ta n’wi nyika xiluvelo xa Davhida tata wakwe,
33  naswona u ta va hosi ehenhla ka yindlu ya Yakobe hi masiku, mfumo wakwe a wu nge vi na makumu.”
34  Kambe Mariya a ku eka ntsumi: “Xana leswi swi ta endlekisa ku yini, tanihi leswi ndzi nga tiviki wanuna hi tlhelo ra rimbewu?”
35  Ntsumi yi n’wi hlamula yi ku: “Moya lowo kwetsima wu ta ta ehenhla ka wena, naswona matimba ya La nge Henhla-henhla ma ta ku funengeta. Hikwalaho ka sweswo lexi nga ta velekiwa na xona xi ta vuriwa lexo kwetsima, N’wana wa Xikwembu.
36  Kutani waswivo, Elizabeta xaka ra wena na yena u tike n’wana wa jaha emalembeni ya yena ya vudyuhari, yena loyi a vuriwaka wansati wa mhika, naswona leyi i n’hweti ya yena ya vutsevu;
37  hikuva ku hava lexi tivisiwaka hi Xikwembu lexi nga ta ka xi nga endleki.”
38  Kutani Mariya a ku: “Waswivo! Hlonga ra xisati ra Yehovha! Onge swi nga endleka eka mina hi ku ya hi leswi u swi tiviseke.” Kutani ntsumi yi suka eka yena.
39  Xisweswo Mariya a pfuka emasikwini wolawo a ya etikweni ra tintshava hi ku hatlisa, emutini wa Yuda,
40  kutani a nghena ekaya ra Zakariya a xeweta Elizabeta.
41  Loko Elizabeta a twa Mariya a xeweta, ricece leri nga embelekweni wakwe ri tshuka-tshuka; kutani Elizabeta a tala hi moya lowo kwetsima,
42  a huwelela hi ku huwelela lokukulu a ku: “U katekile exikarhi ka vavasati, naswona mbhandzu wa khwiri ra wena wu katekile!
43  Xisweswo, xana swi endlekise ku yini leswaku lunghelo leri ri va ra mina, leswaku mana wa Hosi ya mina a ta eka mina?
44  Waswivo, loko mpfumawulo wa ku xeweta ka wena wu fika etindleveni ta mina, ricece leri nga embelekweni wa mina ri tshuka-tshuke hi ku tsaka lokukulu.
45  Nakambe loyi a kholweke wa tsaka, hikuva swilo leswi vuriweke eka yena hi Yehovha swi ta endliwa hilaha ku heleleke.”
46  Kutani Mariya a ku: “Moya-xiviri wa mina wu twa-​risa Yehovha,
47  naswona moya wa mina a wu nge tshiki ku tsakisisa hikwalaho ka Xikwembu Muponisi wa mina;
48  hikuva xi langute xiyimo xa le hansi xa hlonga ra xona ra xisati. Hikuva, waswivo, ku sukela sweswi switukulwana hinkwaswo swi ta ndzi vula loyi a tsakeke;
49  hikuva Lowa matimba u ndzi endlele swiendlo leswikulu, naswona vito ra yena ra kwetsima;
50  kutani eka switukulwana swa switukulwana tintswalo ta yena ti le ka lava va n’wi chavaka.
51  U endle hi matimba hi voko ra yena, u va hangalasele ekule lava titlakusaka emakungwini ya timbilu ta vona.
52  U wise vavanuna va matimba eswiluvelweni naswona u tlakuse lava titsongahataka;
53  lava nga ni ndlala u va xurhise va eneriseka hi swilo leswinene naswona lava a va ri ni rifuwo u va tlherise va nga ri na nchumu.
54  U pfune Israyele nandza wa yena, leswaku a tsundzuka tintswalo,
55  hilaha a nga byela vatata wa hina hakona, Abrahama ni mbewu ya yena, hilaha ku nga heriki.”
56  Kutani Mariya u tshame na yena ku ringana kwalomu ka tin’hweti tinharhu, ivi a vuyela ekaya ra yena.
57  Hiloko ku fika nkarhi wa leswaku Elizabeta a veleka, kutani a veleka n’wana wa jaha.
58  Loko vaakelani ni maxaka ya yena va twa leswaku Yehovha u twarise tintswalo takwe eka yena, va tsaka swin’we na yena.
59  Kutani hi siku ra vunhungu va ta leswaku va ta yimbisa n’wana lontsongo, naswona a va ta n’wi thya vito ra tata wa yena, Zakariya.
60  Kambe mana wa yena a hlamula a ku: “A swi nge vi tano nikatsongo, kambe u ta vuriwa Yohane.”
61  Kutani va ku eka yena: “A ku na munhu exikarhi ka maxaka ya wena loyi a vitaniwaka hi vito leri.”
62  Kutani va ya vutisa tata wa yena hi ku tirhisa swikoweto leswaku a a lava a vuriwa mani.
63  A kombela xiphepherhele a tsala leswi: “Vito ra yena i Yohane.” Kutani hinkwavo va hlamala.
64  Hi ku hatlisa nomu wa yena wu pfuleka ni ririmi ra yena ri ntshunxeka, a sungula ku vulavula, a dzunisa Xikwembu.
65  Ku chava ku va wela hinkwavo lava tshamaka ekusuhi na vona; ku sungula ku vulavuriwa hi swilo leswi hinkwaswo etikweni hinkwaro ra tintshava ra Yudiya,
66  kutani hinkwavo lava swi tweke va swi hlayisa etimbilwini ta vona, va ku: “Kahle-kahle, xana n’wana loyi lontsongo u ta va yini?” Hikuva voko ra Yehovha a ri ri na yena hakunene.
67  Kutani Zakariya tata wa yena a a tale moya lowo kwetsima, naswona u profetile a ku:
68  “A ku dzunisiwe Yehovha Xikwembu xa Israyele, hikuva u hundzuluxele nyingiso wa yena eka vanhu va yena naswona u va kutsurile.
69  U pfuxe rimhondzo ra ku hi ponisa endlwini ya Davhida nandza wa yena,
70  tanihi leswi yena, hi nomu wa vaprofeta va yena vo kwetsima va khale, a vulavuleke
71  hi ku ponisiwa eka valala va hina ni le vokweni ra hinkwavo lava hi vengaka;
72  leswaku a endla tintswalo malunghana ni vatata wa hina ni ku tsundzuka ntwanano wa yena wo kwetsima,
73  ku nga xihlambanyo lexi a xi tiyiseke eka Abrahama tata wa hina,
74  leswaku, endzhaku ka loko hi ponisiwile emavokweni ya valala, a hi nyika lunghelo ro n’wi endlela ntirho wo kwetsima hi nga chavi
75  hi vutshembeki ni ku lulama emahlweni ka yena emasikwini ya hina hinkwawo.
76  Kambe loko ku ri wena, n’wana lontsongo, u ta vuriwa muprofeta wa La nge Henhla-henhla, hikuva u ta rhanga emahlweni ka Yehovha, u lunghisa tindlela ta yena,
77  leswaku a tivisa vanhu va yena ta ku ponisiwa hi ku rivaleriwa swidyoho swa vona,
78  hikwalaho ka ntsetselelo lowukulu wa Xikwembu xa hina. Hi ntsetselelo lowu vurhonga byi ta hi endzela byi huma ehenhla,
79  byi ta nyika ku vonakala eka lava tshamaka emunyameni ni le ndzhutini wa rifu, byi ta kongomisa milenge ya hina hilaha ku humelelaka endleleni ya ku rhula.”
80  N’wana lontsongo a ya emahlweni a kula a tlhela a tiya emoyeni, naswona a a tshama emakwandzasini ku fikela siku ra ku tikombisa ka yena erivaleni eka Israyele.
2  Kutani emasikwini wolawo ku hume xileriso xa nawu eka Khezari Awugusto xa leswaku vaaki va misava hinkwayo va tsarisiwa;
2  (ku tsarisiwa ko sungula ku endliwe loko Kwirino a ri ndhuna-nkulu ya Siriya;)
3  naswona vanhu hinkwavo va teke riendzo leswaku va ya tsarisiwa, un’wana ni un’wana emutini wa ka vona.
4  Ina, Yosefa na yena u tlhandluke a huma eGaleliya, a suka emutini wa Nazareta, a nghena eYudiya, emutini wa Davhida, lowu vuriwaka Betlehema, hikwalaho ka leswi a a ri xirho xa yindlu ni ndyangu wa Davhida,
5  leswaku a ya tsarisiwa na Mariya, loyi a a hlomiseriwe yena hi ku landza xitshembiso, loyi a a ri kusuhi ni ku veleka.
6  Loko va ri kwalaho, masiku ya leswaku a veleka ma helela.
7  Kutani a veleka n’wana wakwe wa jaha, wa mativula, a n’wi phutsela hi malapi ya tinguvu ivi a n’wi lata exidyelweni, hikuva a va nga ri na ndhawu ekamareni ra vapfhumba.
8  Nakambe etikweni rolero a ku ri ni varisi lava a va tshama ehandle ka muti, va rindza mintlhambi ya vona nivusiku.
9  Kutani hi xitshuketa ntsumi ya Yehovha yi yima ekusuhi na vona, kutani ku kwetsima ka Yehovha ku vangama ku va rhendzela, va chava ngopfu.
10  Kambe ntsumi yi ku eka vona: “Mi nga chavi, hikuva, maswivo, ndzi mi byela mahungu lamanene ya ntsako lowukulu lowu vanhu hinkwavo va nga ta va na wona,
11  hikuva namuntlha mi velekeriwe Muponisi, loyi a nga Kreste Hosi, emutini wa Davhida.
12  Kutani hi lexi xikombiso xa n’wina: Mi ta kuma ricece ri phutseriwe hi malapi ya tinguvu, ri etlele exidyelweni.”
13  Hi nkarhinyana wolowo vunyingi bya vuthu ra le tilweni byi va swin’we ni ntsumi, byi vonga Xikwembu byi ku:
14  “Ku vangama a ku ve ehenhla-henhla eka Xikwembu, ni le henhla ka misava ku va ni ku rhula exikarhi ka vanhu lava amukelekaka.”
15  Kutani loko tintsumi ti sukile eka vona ti ya etilweni, varisi va sungula ku byelana va ku: “Hakunene a hi fambeni hi ya fika eBetlehema, hi ya vona nchumu lowu wu endlekeke, lowu Yehovha a hi tiviseke wona.”
16  Va hatlisa va ya kona kutani va kuma Mariya swin’we na Yosefa, ni ricece ri etlele exidyelweni.
17  Loko va ri vona, va vule marito lawa va byeriweke wona malunghana ni n’wana loyi lontsongo.
18  Kutani hinkwavo lava va swi tweke va hlamarisiwa hi swilo leswi varisi va va byeleke swona,
19  kambe Mariya a hlayisa marito lawa hinkwawo, a anakanyisisa ha wona embilwini yakwe.
20  Kutani varisi va tlhela, va vangamisa ni ku vonga Xikwembu hikwalaho ka swilo hinkwaswo leswi va swi tweke ni leswi va swi voneke, hilaha va byeriweke swona hakona.
21  Loko masiku ya nhungu ya leswaku a yimbisiwa ma helerile, u tlhele a thyiwa vito ra Yesu, ku nga vito leri vuriweke hi ntsumi a nga si tikiwa embelekweni.
22  Nakambe, loko masiku ya ku va endla va tenga hi ku ya hi nawu wa Muxe ma helerile, va n’wi tlhandlukisele eYerusalema leswaku va n’wi nyikela eka Yehovha,
23  hilaha ku tsariweke hakona enawini wa Yehovha: “Un’wana ni un’wana wa xinuna loyi a pfulaka mbeleko u fanele ku vuriwa wo kwetsima eka Yehovha,”
24  ni ku humesa xitlhavelo hi ku ya hi leswi vuriwaka enawini wa Yehovha: “Magugurhwana mambirhi kumbe swituvana swimbirhi.”
25  Kutani, waswivo, eYerusalema a ku ri ni munhu loyi a a vuriwa Simiyoni, naswona munhu loyi a a lulamile, a ri ni xichavo, a rindzele ku chaveleriwa ka Israyele, naswona moya lowo kwetsima a wu ri ehenhla ka yena.
26  Ku tlula kwalaho, a a hlavuteriwe hi Xikwembu hi ku tirhisa moya lowo kwetsima leswaku a a nga ta ri vona rifu a nga si vona Kreste wa Yehovha.
27  Kutani moya wu n’wi susumetela ku ya nghena etempeleni; naswona loko vatswari va nghenisa n’wana lontsongo Yesu leswaku a endliwa hi ku ya hi mukhuva lowu tolovelekeke wa nawu,
28  yena u n’wi amukele emavokweni yakwe a dzunisa Xikwembu, a ku:
29  “Sweswi, Hosi Leyi Lawulaka, u tshika hlonga ra wena ri tifambela hi ku rhula hi ku landza leswi u swi tiviseke;
30  hikuva mahlo ya mina ma vone ndlela ya wena yo ponisa
31  leyi u yi lunghiseke emahlweni ka vanhu hinkwavo,
32  ku vonakala ka ku susa nturhu ematikweni ni ku vangama ka vanhu va wena va Israyele.”
33  Kutani tata wakwe ni mana wakwe va hlamala va nga heti hi swilo leswi a swi vuriwa malunghana na yena.
34  Nakambe, Simiyoni a va katekisa, kambe a byela Mariya mana wakwe a ku: “Waswivo! Loyi u vekeriwe ku wisa ni ku pfuxa vo tala eIsrayele ni ku va xikombiso lexi nga ta landzuriwa
35  (ina, banga ro leha ri ta tlhava moya-xiviri wa wena), leswaku ku fununguriwa ku anakanya ka timbilu to tala.”
36  A ku ri na Ana muprofeta wa xisati, n’wana wa Fanuwele, wa nyimba ya Asere (wansati loyi a a kurile swinene hi malembe, naswona u tshame ni nuna wakwe ku ringana nkombo wa malembe ku sukela evunhwaneni byakwe,
37  kutani hi nkarhi lowu a a ri noni ya 84 hi vukhale), loyi a a nga kali etempeleni, a a endla ntirho wo kwetsima vusiku ni nhlikanhi a ri karhi a titsona swakudya, a endla ni swikombelo.
38  Kutani hi nkarhi wowolowo a tshinela a sungula ku yisa minkhenso eka Xikwembu ni ku vulavula hi n’wana eka hinkwavo lava rindzeleke ku kutsuriwa ka Yerusalema.
39  Loko va endle swilo hinkwaswo hi ku ya hi nawu wa Yehovha, va tlhelela eGaleliya emutini wa ka vona wa Nazareta.
40  Kutani n’wana lontsongo a hambeta a kula, a tiya, a tala vutlhari, naswona a hambeta a tsakeriwa hi Xikwembu.
41  Vatswari va yena a va tolovele ku ya eYerusalema lembe ni lembe enkhubyeni wa paseka.
42  Kutani loko a ri ni malembe ya 12 hi vukhale, va tlhandluka hi ku landza mukhuva wa nkhuvo
43  va heta masiku ya kona. Kambe loko va vuya, lowa mufana Yesu a sala eYerusalema, naswona vatswari vakwe a va swi lemukanga.
44  Hi ku ehleketa leswaku a a ri entlaweni lowu a va longoloka na wona, va hlanganise mpfhuka wa siku kutani va sungula ku famba va n’wi lava exikarhi ka maxaka ni lava a va tolovelane na vona.
45  Kambe, loko va nga n’wi kumi, va vuyele eYerusalema, va n’wi lava hi rixaladza.
46  Kutani, endzhaku ka masiku manharhu va n’wi kuma etempeleni a tshame exikarhi ka vadyondzisi, a va yingisela ni ku va vutisa.
47  Kambe hinkwavo lava a va n’wi yingisile a va hlamala va nga heti hikwalaho ka ku twisisa kakwe ni tinhlamulo takwe.
48  Loko va n’wi vona, va hlamala, mana wakwe a ku eka yena: “N’wananga, ha yini u hi endle hi ndlela leyi? Phela mina ni tata wa wena a hi ku lava hi tshikelelekile emianakanyweni.”
49  Kambe a ku eka vona: “Ha yini mi boheke ku famba mi ndzi lava? Xana a mi nga swi tivi leswaku ndzi fanele ku va endlwini ya Tatana?”
50  Hambiswiritano, a va swi twisisanga leswi a va byeleke swona.
51  Kutani a rhelela na vona ivi va fika eNazareta, naswona a hambeta a tiveka ehansi ka vona. Nakambe, mana wakwe u swi hlayise hi vukheta leswi a swi vuleke.
52  Kutani Yesu a hambeta a kula evutlharini ni le mirini, a tsakeriwa hi Xikwembu ni vanhu.
3  Elembeni ra vu-15 ra ku fuma ka Tiberiyo Khezari, loko Pontiyo Pilato a ri ndhuna-nkulu ya Yudiya, naswona Heroda a ri mufumi wa muganga wa Galeliya, kambe Filipi makwavo a ri mufumi wa muganga wa tiko ra Ituriya na Trakonita, Lisaniya a ri mufumi wa muganga wa Abilene,
2  emasikwini ya muprista lonkulu Anasi ni ya Kayafasi, xitiviso xa Xikwembu xi fike eka Yohane n’wana wa Zakariya emananga.
3  Kutani a fika etikweni hinkwaro ra le kusuhi na Yordani, a chumayela hi nkhuvulo lowu yimelaka ku hundzuka ko rivaleriwa swidyoho,
4  hilaha swi tsariweke hakona ebukwini ya marito ya Esaya lowa muprofeta: “Yingisani! Ku ni loyi a huwelelaka emananga, ‘Lunghiselelani ndlela ya Yehovha, endlani magondzo yakwe ma lulama.
5  Xinkobyana xin’wana ni xin’wana xi fanele ku seleteriwa, naswona ntshava yin’wana ni yin’wana ni xitsunga swi hirimuxiwa swi andlaleka, kutani tindlela ta magombogombo ti fanele ku va to lulama, tindhawu to biha ti va tindlela leti rhideriweke;
6  kutani nyama hinkwayo yi ta vona ndlela yo ponisa ya Xikwembu.’”
7  Hikokwalaho a byela mintshungu leyi a yi ta leswaku yi ta khuvuriwa hi yena: “N’wina vana va timhiri, i mani loyi a nga mi lemukisa leswaku mi balekela vukarhi lebyi taka?
8  Hikokwalaho humesani mihandzu leyi fanekelaka ku hundzuka. Mi nga tibyeli endzeni ka n’wina mi ku, ‘Tata wa hina i Abrahama.’ Hikuva ndza mi byela leswaku Xikwembu xi ni matimba ya ku vumbela Abrahama vana hi maribye lawa.
9  Hakunene, xihloka se xi le timitswini ta mirhi; hikokwalaho, murhi wun’wana ni wun’wana lowu nga humesiki mbhandzu lowunene wu fanele ku tsemiwa wu wa, wu hoxiwa endzilweni.”
10  Kutani mintshungu yi n’wi vutisa yi ku: “Hi ta endla yini ke?”
11  A yi angula a ku: “Munhu loyi a nga ni tinguvu timbirhi ta le ndzeni a a avelane ni munhu loyi a nga riki na nchumu, naswona loyi a nga ni swilo swa ku dya a a endle tano.”
12  Kambe hambi valuvisi va tile va ta khuvuriwa, kutani va ku eka yena: “Mudyondzisi, xana hi fanele ku endla yini?”
13  A ku eka vona: “Mi nga koxi nchumu lexi tlulaka mpimo wa xibalo.”
14  Naswona, lava va nga entirhweni wa nyimpi va n’wi vutisa: “Xana hina hi fanele ku endla yini?” Kutani a ku eka vona: “Mi nga dyisi munhu mbitsi kumbe ku hehla hambi ku ri mani hi mavunwa, kambe enerisekani hi malunghiselelo ya n’wina.”
15  Kutani leswi vanhu a va ri eku languteleni, hinkwavo va ri karhi va kanela etimbilwini ta vona malunghana na Yohane: “Xana a nga va a ri Kreste?”
16  Yohane a va hlamula hinkwavo a ku: “Loko ku ri mina, ndzi mi khuvula hi mati; kambe loyi a nga ni matimba ku tlula mina wa ta, loyi tingoti ta maphaxani ya yena ndzi nga faneriki ku ti ntshunxa. U ta mi khuvula hi moya lowo kwetsima ni ndzilo.
17  U khome rihlelo rakwe ro peperha leswaku a basisa xivuya xakwe hinkwaxo ni ku hlengeleta koroni exitlatini xakwe, kambe mungu u ta wu hisa hi ndzilo lowu nga ta ka wu nga timeki.”
18  Hikokwalaho u tlhele a nyika swikhongotelo swin’wana swo tala, a hambeta a vula mahungu lamanene evanhwini.
19  Kambe Heroda mufumi wa muganga, hikwalaho ka ku tshinyiwa hi yena malunghana na Herodiya nsati wa makwavo ni hi malunghana ni swiendlo hinkwaswo swo homboloka leswi Heroda a swi endleke,
20  u engetele ni leswi eka swiendlo sweswo hinkwaswo: u pfalele Yohane ekhotsweni.
21  Kutani loko vanhu hinkwavo va khuvuriwile, Yesu na yena u khuvuriwile, naswona loko a ri karhi a khongela, tilo ri pfuleka
22  kutani moya lowo kwetsima hi xivumbeko xa tuva wu xikela ehenhla ka yena, kutani rito ri huma etilweni: “U N’wana wa mina, la rhandzekaka; ndzi ku amukerile.”
23  Ku tlula kwalaho, Yesu hi byakwe, loko a sungula ntirho wa yena, a a ri ni malembe ya kwalomu ka 30 hi vukhale, naswona hilaha a a tiviwa hakona, a a ri n’wanawa Yosefa,n’wana wa Heli,
24  n’wana wa Matati,n’wana wa Levhi,n’wana wa Melki,n’wana wa Yanayi,n’wana wa Yosefa,
25  n’wana wa Matatiyasi,n’wana wa Amosi,n’wana wa Nahume,n’wana wa Esli,n’wana wa Nagayi,
26  n’wana wa Mate,n’wana wa Matatiyasi,n’wana wa Semeyini,n’wana wa Yoseke,n’wana wa Yoda,
27  n’wana wa Yowanani,n’wana wa Resa,n’wana wa Zerubabele,n’wana wa Salatiyele,n’wana wa Neri,
28  n’wana wa Melki,n’wana wa Adi,n’wana wa Kosama,n’wana wa Elmadema,n’wana wa Ere,
29  n’wana wa Yesu,n’wana wa Eliyezere,n’wana wa Yorimi,n’wana wa Matati,n’wana wa Levhi,
30  n’wana wa Samiyoni,n’wana wa Yudasi,n’wana wa Yosefa,n’wana wa Yonama,n’wana wa Eliyakimi,
31  n’wana wa Meleya,n’wana wa Mena,n’wana wa Matata,n’wana wa Natani,n’wana wa Davhida,
32  n’wana wa Yese,n’wana wa Obede,n’wana wa Bowazi,n’wana wa Salimoni,n’wana wa Nasoni,
33  n’wana wa Aminadaba,n’wana wa Arni,n’wana wa Hezroni,n’wana wa Faresi,n’wana wa Yuda,
34  n’wana wa Yakobe,n’wana wa Isaka,n’wana wa Abrahama,n’wana wa Tera,n’wana wa Nakori,
35  n’wana wa Seruki,n’wana wa Ragawu,n’wana wa Faleke,n’wana wa Ebere,n’wana wa Xela,
36  n’wana wa Kayinama,n’wana wa Arifakisada,n’wana wa Sheme,n’wana wa Nowa,n’wana wa Lameke,
37  n’wana wa Metusela,n’wana wa Enoko,n’wana wa Yarete,n’wana wa Mahalaliyeli,n’wana wa Kayinama,
38  n’wana wa Enosi,n’wana wa Seta,n’wana wa Adamu,n’wana wa Xikwembu.
12  Enkarhini wolowo, loko ntshungu wu hlengeletana hi magidi yo tala swinene lerova wu kandziyana, a sungula hi ku byela vadyondzisiwa vakwe a ku: “Tivoneleni eka comela xa Vafarisi, ku nga vukanganyisi.
2  Kambe a ku na nchumu lexi tumbetiweke hi vukheta lexi nga ta ka xi nga hlavuteriwi, ni xihundla lexi nga ta ka xi nga tiviwi.
3  Hikwalaho swilo leswi mi swi vulaka emunyameni swi ta twakala eku vonakaleni, naswona leswi mi swi hlevetelaka emakamareni ya n’wina swi ta chumayeriwa ehenhla ka tindlu.
4  Ku tlula kwalaho ndzi ri eka n’wina, vanakulorhi, Mi nga va chavi lava dlayaka miri endzhaku ka sweswo va nga swi koti ku endla swo tlula sweswo.
5  Kambe ndzi ta mi komba loyi mi nga ta n’wi chava: Chavani loyi endzhaku ko dlaya a nga ni matimba yo hoxa eGehena. Ina, ndza mi byela, Yoloye n’wi chaveni.
6  Ntlhanu wa swindzingiri swi xavisiwa hi timali timbirhi ta nsimbi ta risima leritsongo, a hi swona ke? Kambe ku hava ni xin’we xa swona lexi rivalekaka emahlweni ka Xikwembu.
7  Kambe ni misisi ya tinhloko ta n’wina yi hlayiwile hinkwayo. Mi nga chavi; mi ni risima ro tlula swindzingiri swo tala.
8  “Kutani, ndzi ri eka n’wina, Un’wana ni un’wana loyi a vulaka leswaku u ni vun’we na mina emahlweni ka vanhu, N’wana wa munhu na yena u ta vula leswaku u ni vun’we na yena emahlweni ka tintsumi ta Xikwembu.
9  Kambe loyi a ndzi alaka emahlweni ka vanhu u ta ariwa emahlweni ka tintsumi ta Xikwembu.
10  Naswona un’wana ni un’wana loyi a solaka N’wana wa munhu, u ta rivaleriwa; kambe loyi a sandzaka moya lowo kwetsima a nge rivaleriwi.
11  Kambe loko va mi yisa emahlweni ka tinhlengeletano ta tiko ni tindhuna ta mfumo ni valawuri, mi nga vileli hi ndlela leyi mi nga ta vulavula ha yona ni leswi mi nga ta tihlamulela ha swona kumbe leswi mi nga ta swi vula;
12  hikuva moya lowo kwetsima wu ta mi dyondzisa hi nkarhi wolowo swilo leswi mi faneleke ku swi vula.”
13  Kutani un’wana exikarhi ka ntshungu a ku eka yena: “Mudyondzisi, byela makwerhu leswaku a ndzi avela ndzhaka.”
14  A ku eka yena: “Munhu ndziwena, i mani la nga ndzi veka ku va muavanyisi kumbe muaveri wa n’wina?”
15  Kutani a ku eka vona: “Tshamani mi pfule mahlo ya n’wina naswona mi tivonela eka muxaka wun’wana ni wun’wana wa ku navela, hikuva hambiloko munhu a ri ni swo tala, vutomi byakwe a byi humi eka swilo leswi a nga na swona.”
16  Kutani a va byela xifaniso, a ku: “Nsimu ya munhu un’wana la fuweke a yi veka ngopfu.
17  Hikwalaho a sungula ku anakanya, a ku, ‘Xana ndzi ta endla yini, leswi ndzi nga ha riki na ndhawu yo hlengeletela ntshovelo wa mina?’
18  Kutani a ku, ‘Ndzi ta endla leswi: Ndzi ta hirimuxa switlati swa mina, ndzi aka leswikulunyana, kutani ndzi ta hlengeletela eka swona ntshovelo wa mina hinkwawo ni swilo swa mina hinkwaswo leswinene;
19  kutani ndzi ta byela moya-xiviri wa mina ndzi ku: “Wena moya-xiviri, u ni swilo swo tala leswinene leswi hlayisiweke malembe yo tala; humula, u dya, u nwa, u tiphina.”’
20  Kambe Xikwembu xi ku eka yena, ‘Wena loyi a nga anakanyiki, vusiku byolebyi va lava moya-xiviri wa wena eka wena. Kutani, i mani loyi a nga ta kuma swilo leswi u swi hlayiseke?’
21  Swi tano hi munhu loyi a tihlengeletelaka xuma kambe a nga fuwanga eka Xikwembu.”
22  Kutani a ku eka vadyondzisiwa vakwe: “Hikwalaho ndzi ri eka n’wina, Tshikani ku vilela hi mimoya-xiviri ya n’wina leswaku mi ta dya yini kumbe ku vilela hi mimiri ya n’wina leswaku mi ta ambala yini.
23  Hikuva moya-xiviri i wa risima lerikulu ku tlula swakudya ni miri wu tlula swiambalo.
24  Xiyisisani mawukuwuku leswaku a ma byali mbewu kumbe ku tshovela, naswona a ma na dulu kumbe xitlati, kambe Xikwembu xa ma wundla. Xana n’wina a mi va risima ngopfu ku tlula tinyenyana?
25  Xana i mani eka n’wina loyi hi ku vilela a nga engetelaka xisungunu xin’we empin’weni wa vutomi byakwe?
26  Hikokwalaho, loko mi nga swi koti ku endla xilo lexitsongo, ha yini mi vilela hi swilo leswi seleke?
27  Xiyisisani ndlela leyi makhon’wa ma kulaka ha yona; a ma tirhi hi matimba kumbe ku swula; kambe ndza mi byela, Hambi ku ri Solomoni eku vangameni kakwe hinkwako a nga ambalanga ku fana ni rin’wana ra wona.
28  Kutani, loko Xikwembu xi ambexa ximila xa nhova lexi vaka kona namuntlha kutani mundzuku xi cukumetiwa exitikweni, kunene xi ta mi ambexa hilaha ku tlurisaka, n’wina lava nga ni ripfumelo leritsongo!
29  Tshikani ku lava leswi mi nga swi dyaka ni leswi mi nga swi nwaka, naswona tshikani ku tshama mi vilela;
30  hikuva leswi hinkwaswo i swilo leswi matiko ya misava ma swi lavisisaka hi mapfundza, kambe Tata wa n’wina wa swi tiva leswaku ma swi lava swilo leswi.
31  Nilokoswiritano, hambetani mi lava mfumo wa yena, kutani swilo leswi mi ta engeteleriwa swona.
32  “Mi nga chavi, ntlhambinyana, hikuva Tata wa n’wina u tsakele ku mi nyika mfumo.
33  Xavisani swilo leswi nga swa n’wina naswona mi nyika tinyiko ta tintswalo. Tiendleleni swipachi leswi nga hlakariki, xuma lexi nga dzudzekiki ematilweni, laha khamba ri nga tshineliki ni laha nsumba yi nga dyiki kona.
34  Hikuva laha xuma xa n’wina xi nga kona, hi kona laha timbilu ta n’wina ti nga ta va kona na tona.
35  “Masenge ya n’wina a ma khamiwe ni timboni ta n’wina a ti pfurhe,
36  n’wina kotisani vanhu lava rindzeleke n’wini wa vona loko a vuya enkhubyeni wa vukati, leswaku loko a fika a gongondza va n’wi pfulela xikan’we-kan’we.
37  Ma tsaka mahlonga lawa loko n’wini a fika a ma kumaka ma rindzile! Ndzi tiyisile ndzi ri eka n’wina, U ta tikhama a ma vurhamisa etafuleni kutani a fika a ma tirhela.
38  Naswona loko a fika hi ku rindza ka vumbirhi, hambi ku ri ka vunharhu, ivi a ma kumisa xisweswo, ma tsaka!
39  Kambe tivani leswaku loko n’wini wa yindlu a a tiva nkarhi lowu khamba a ri ta fika ha wona, a a ta tshama a rindzile, a a nga ta tshika yindlu yakwe yi ngheneriwa.
40  Na n’wina, tshamani mi lunghekile, hikuva N’wana wa munhu u ta hi nkarhi lowu mi nga ehleketiki leswaku wu nga va wona.”
41  Kutani Petro a ku: “Hosi, xana u byela hina xifaniso lexi kumbe u byela ni hinkwavo?”
42  Kutani Hosi yi ku: “Kahle-kahle i mani mulanguteri wo tshembeka, lowo tlhariha, loyi n’wini wakwe a nga ta n’wi veka ehenhla ka ntlawa wakwe wa valanguteri leswaku a hambeta a wu nyika mpimo wa wona wa mphakelo wa swakudya hi nkarhi lowu faneleke?
43  Ra tsaka hlonga rolero, loko n’wini wa rona a fika a ri kuma ri endla tano!
44  Ndzi mi byela ntiyiso, U ta ri veka leswaku ri langutela swilo swa yena hinkwaswo.
45  Kambe loko hlonga rolero ro tshuka ri ku embilwini ya rona, ‘N’wini wa mina wa hlwela ku vuya,’ kutani ri sungula ku ba malandza ya xinuna ni malandza ya xisati, ri dya, ri nwa ni ku dakwa,
46  n’wini wa hlonga rolero u ta ta hi siku leri ri nga ri langutelangiki ni hi nkarhi lowu ri nga wu tiviki, naswona u ta ri xupula hi ndlela leyi vavaka swinene kutani a ri hlanganisa ni lava nga tshembekiki.
47  Kutani hlonga rolero leri twisiseke ku rhandza ka n’wini wa rona kambe ri nga lunghekangiki kumbe ku endla hi ku landza ku rhandza ka yena ri ta biwa hi minkhavi yo tala.
48  Kambe leri nga twisisangiki kutani ri endla swilo leswi lulameriwaka hi minkhavi ri ta biwa hi minkhavi yi nga ri yingani. Hakunene, un’wana ni un’wana loyi a nyikiweke swo tala, ku ta laviwa swo tala eka yena; naswona loyi vanhu va n’wi vekaka leswaku a langutela swo tala, va ta lava swo tala ku tlula leswi tolovelekeke eka yena.
49  “Ndzi tele ku ta lumeka ndzilo emisaveni, naswona i yini swin’wana leswi ndzi nga swi navelaka loko se wu lumekiwile?
50  Hakunene, ku ni nkhuvulo lowu ndzi faneleke ku khuvuriwa ha wona, naswona ndza karhateka swinene loko wu nga si endleka!
51  Xana mi anakanya leswaku ndzi tise ku rhula emisaveni? Hakunene ndza mi byela, a swi tano, kambe ku ri na sweswo ndzi tise ku avana.
52  Hikuva ku sukela sweswi ku ta va na ntlhanu lava avaneke endlwini yin’we, vanharhu eka vambirhi na vambirhi eka vanharhu.
53  Va ta avana, tatana ni n’wana wa jaha, n’wana wa jaha ni tatana, manana ni n’wana wa nhwanyana, n’wana wa nhwanyana ni mana wakwe, n’wingi ni nhlomi ya yena, nhlomi ni n’wingi wa yona.”
54  Kutani a ya emahlweni a byela ni mintshungu: “Loko mi vona papa ri humelela etindhawini ta le vupela-dyambu, xikan’we-kan’we mi ri, ‘Xidzedze xa ta,’ kutani swi va hi ndlela yoleyo.
55  Loko mi vona leswaku mheho ya le dzongeni ya hunga, mi ri, ‘Ku ta va ni ku hisa,’ kutani ku va kona.
56  Vakanganyisi, mi tiva ndlela yo kambisisa ku languteka ka misava ni xibakabaka, kambe swi endlekisa ku yini leswaku mi nga yi tivi ndlela yo kambisisa nkarhi lowu?
57  Ha yini mi nga tiavanyiseli ni leswi lulameke?
58  Hi xikombiso, loko u famba ni loyi a nga xirha xa wena hi tlhelo ra nawu mi ya eka mufumi, ringeta hi matimba loko ma ha ri endleleni, leswaku u herisa ku kanetana ka wena na yena, leswaku a nga tshuki a ku hudulela emahlweni ka muavanyisi, muavanyisi a ku nyiketa endhuneni ya huvo, kutani ndhuna ya huvo yi ku hoxa ekhotsweni.
59  Ndza ku byela, Hakunene u nga ka u nga humi u nga si hakela mali ya nsimbi leyitsongo yo hetelela ya risima leritsongo swinene.”
