4  Kambe, Yonasi a swi nga n’wi tsakisi nikatsongo, kutani a hlundzuka ngopfu.
2  Hikwalaho a khongela Yehovha, a ku: “Oho Yehovha, xana leyi a ku nga ri mhaka leyi ndzi yi vuleke, loko ndza ha ri emisaveni ya rikwerhu? Hi yona mhaka leyi ndzi balekeleke eTaraxixi; hikuva a ndzi swi tiva leswaku wena u Xikwembu lexi nga ni nsovo ni tintswalo, lexi hlwelaka ku hlundzuka ni lexi teleke musa wa rirhandzu, lexi tisolaka hikwalaho ka khombo.
3  Oho Yehovha, ndzi kombela u susa moya-xiviri wa mina eka mina, hikuva swa antswa leswaku ndzi fa ematshan’weni ya leswaku ndzi hanya.”
4  Kutani Yehovha a ku: “Xana u ni xivangelo xo hlundzuka swonghasi?”
5  Yonasi a huma emutini, a ya tshama evuxeni bya muti; hakatsongo-tsongo a tiendlela ntsonga, leswaku a tshama ehansi ka wona endzhutini, a kondza a vona leswi swi nga ta endleka emutini.
6  Hikwalaho Yehovha Xikwembu a veka ximila xa xikutsu, leswaku xi va ehenhla ka Yonasi, xi va ndzhuti enhlokweni yakwe, xi n’wi kutsula exiyin’weni xakwe xa khombo. Yonasi a tsaka ngopfu hikwalaho ka ximila xa xikutsu.
7  Kambe Xikwembu xa ntiyiso xi veka xivungwana loko vurhonga byi tlhandluka esikwini leri tlhandlamaka, leswaku xi dya ximila xa xikutsu; kutani xi oma hakatsongo-tsongo.
8  Kuteloko dyambu ri huma, Xikwembu xi vanga mheho yo hisa ya le vuxeni, kutani dyambu ri tshamela ku hisa nhloko ya Yonasi, lerova a titivala; a tshamela ku kombela leswaku moya-xiviri wakwe wu fa, a phindha-phindha a ku: “Swa antswa leswaku ndzi fa ematshan’weni ya leswaku ndzi hanya.”
9  Xikwembu xi ya emahlweni xi byela Yonasi xi ku: “Xana u ni xivangelo xo hlundzuka swonghasi hikwalaho ka ximila xa xikutsu?” Hiloko a ku: “Ndzi ni xivangelo xo hlundzuka ngopfu, ku yisa eku feni.”
10  Kambe Yehovha a ku: “Loko ku ri wena, u ve ni nsovo eka ximila xa xikutsu lexi u nga xi tirhelangiki hi matimba kumbe u xi kurisa, lexi xi kuleke hi vusiku byin’we kutani xi lova xi ri xa vusiku byin’we ntsena.
11  Loko ku ri mina, xana a ndzi fanelanga ndzi va ni nsovo eka muti lowukulu wa Ninivha, lowu wu nga ni vanhu vo tlula 120 000, lava va nga ku tiviki nikatsongo ku hambana exikarhi ka voko ra vona ra xinene ni ra ximatsi, ku nga hlayiwi swifuwo swo tala?”
1  Kutani rito ra Yehovha ri fika eka Yonasi n’wana wa Amitayi, ri ku:
2  “Suka u yima, u ya emutini lowukulu wa Ninivha, u huwelela, u wu byela leswaku vubihi bya wona byi fikile emahlweni ka mina.”
3  Yonasi a pfuka, a baleka emahlweni ka Yehovha a ya eTaraxixi; eku heteleleni a rhelela a ya eYopa kutani a kuma xikepe lexi xi yaka eTaraxixi. Hiloko a hakela ntsengo wa kona, a nghena eka xona, leswaku a ya na vona eTaraxixi a suka emahlweni ka Yehovha.
4  Kutani Yehovha a rhumela mheho leyikulu elwandle, ku va ni xidzedze lexikulu elwandle; loko ku ri xikepe, a xi ri kusuhi ni ku tshoveka.
5  Vatluti va sungula ku chava hiloko va kombela mpfuno, un’wana ni un’wana eka xikwembu xakwe. Kutani swilo leswi a swi ri exikepeni va swi lahlela elwandle, leswaku swi nga xi tikeli. Kambe Yonasi a a rhelele a ya eswiphen’wini swa le ndzeni-ndzeni ka xikepe, hiloko a etlela, a khomiwa hi vurhongo lebyikulu.
6  Endzhaku ka nkarhi mulawuri wa xikepe a n’wi tshinelela, a ku eka yena: “Swo yini, muetleri ndzi wena? Pfuka, u huwelela xikwembu xa wena! Kumbexana Xikwembu xa ntiyiso xi ta khatala ha hina, kutani a hi nge fi.”
7  Va byelana va ku: “Tanani, a hi hoxeni vuhlolotwana, hi ta tiva loyi a hi vangelaka khombo leri.” Hiloko va ya emahlweni va hoxa vuhlolotwana, eku heteleleni vuhlolotwana byi komba Yonasi.
8  Kutani va ku eka yena: “Hi kombela u hi byela, xana i mani loyi a hi vangelaka khombo leri? Ntirho wa wena hi wihi, naswona u huma kwihi? Hi rihi tiko ra rikwenu, ni varikwenu hi vahi?”
9  Kutani a va byela a ku: “Ndzi Muheveru, naswona ndzi chava Yehovha Xikwembu xa le matilweni, Loyi a endleke lwandle ni misava leyi omeke.”
10  Vanhu va sungula ku chava ngopfu, va ku eka yena: “I yini leswi u swi endleke?” Vavanuna lava va swi tivile leswaku a a baleka emahlweni ka Yehovha, hikuva u va byerile.
11  Eku heteleleni va ku eka yena: “Xana hi fanele hi ku endla yini, leswaku lwandle ri miyela?” Hikuva lwandle a ri ya ri kariha ngopfu.
12  Kutani a ku eka vona: “Ndzi tlakuleni mi ndzi lahlela elwandle, lwandle ri ta miyela; hikuva ndza swi lemuka leswaku hi mina loyi a vangaka leswaku xidzedze lexi lexikulu xi va ehenhla ka n’wina.”
13  Vavanuna lava va ringeta ku huma leswaku va tlherisela xikepe eribuweni; kambe va tsandzeka, hikuva lwandle a ri ya emahlweni ri va karihela ngopfu swinene.
14  Va ya emahlweni va huwelela eka Yehovha va ku: “Oho Yehovha, hi nga tshuki hi lova hikwalaho ka moya-xiviri wa munhu loyi! Naswona u nga veki ngati leyi nga riki na nandzu eka hina, tanihi leswi wena, Wena Yehovha, u endleke hi ku ya hi leswi u swi tsakeleke!”
15  Hiloko va tlakula Yonasi va n’wi lahlela elwandle; lwandle ri tshika ku kariha ka rona.
16  Kutani vavanuna lava va sungula ku chava Yehovha swinene, va endlela Yehovha xitlhavelo, va endla switshembiso leswi hlambanyiweke.
17  Yehovha a lerisa nhlampfi leyikulu leswaku yi mita Yonasi, kutani Yonasi a tshama eswirhweni swa le ndzeni swa nhlampfi leyi, masiku manharhu ni vusiku byinharhu.
2  Kutani Yonasi a khongela Yehovha Xikwembu xa yena a ri eswirhweni swa le ndzeni swa nhlampfi
2  a ku: “Ndzi huwelele Yehovha emaxangwini ya mina, yena u ndzi hlamurile.Ndzi kombele ku pfuniwa ndzi ri ekhwirini ra Sheol.U ri twile rito ra mina.
3  Loko u ndzi lahlela evuentweni, endzeni-ndzeni ka lwandle leri pfulekeke,Kutani nambu wu ndzi rhendzela.Maboboma ya wena hinkwawo ni magandlati ya wena—ma hundze ehenhla ka mina.
4  Loko ku ri mina, ndzi te, ‘Ndzi hlongoriwile emahlweni ka mahlo ya wena!Xana ndzi nga tlhela ndzi yi languta njhani tempele ya wena yo kwetsima?’
5  Mati ma ndzi rhendzerile ku ta fika eka moya-xiviri; xidziva xa mati xi ndzi rhendzerile.Mfava a wu tsondzele nhloko yanga.
6  Ndzi rhelele ndzi ya ehansi ka tintshava.Loko ku ri misava, swigogo swa yona a swi ri ehenhla ka mina hilaha ku nga riki na makumu.Kambe vutomi bya mina u byi humesile emugodini, Wena Yehovha Xikwembu xanga.
7  Loko moya-xiviri wa mina wu tsanile endzeni ka mina, Yehovha hi Yena loyi ndzi n’wi tsundzukeke.Kutani xikhongelo xa mina xi ta eka wena, etempeleni ya wena yo kwetsima.
8  Loko ku ri lava va hlayisaka swifaniso swa hava leswi nga riki swa ntiyiso, va siya musa wa vona wa rirhandzu.
9  Loko ku ri mina, ndzi ta ku endlela xitlhavelo hi rito ro nkhensa.Ndzi ta hakela leswi ndzi swi tshembiseke hi ku hlambanya. Ku ponisa i ka Yehovha.”
10  Hi ku famba ka nkarhi, Yehovha a lerisa nhlampfi, kutani yi hlantela Yonasi eribuweni.
3  Kutani rito ra Yehovha ri fika eka Yonasi ra vumbirhi, ri ku:
2  “Pfuka u ya emutini lowukulu wa Ninivha, u ya wu byela marito lawa ndzi ku byelaka wona.”
3  Hiloko Yonasi a suka a yima a ya eNinivha hi ku landza rito ra Yehovha. Ninivha a wu ri muti lowukulu eka Xikwembu, mpfhuka wo famba hi milenge wa masiku manharhu.
4  Eku heteleleni Yonasi a nghena emutini, mpfhuka wo famba siku rin’we hi milenge, a hambeta a huwelela a ku: “Ku lo sala masiku ya 40 ntsena, kutani Ninivha wu ta herisiwa.”
5  Vanhu va Ninivha va sungula ku pfumela eka Xikwembu, va twarisa ku titsona swakudya, va ambala nguvu yo khwaxa, ku suka eka lonkulu wa vona ku ya eka lontsongo wa vona.
6  Loko rito ri fika eka hosi ya Ninivha, yi tlakuka exiluvelweni xa yona kutani yi hluvula nguvu ya yona ya ximfumo, yi tifunengeta nguvu yo khwaxa, yi tshama enkumeni.
7  Tlhandlakambirhi, yi vule leswaku ku twarisiwa, kutani ku humesiwa rito eNinivha, hi xileriso xa hosi ni vanhu va yona lavakulu, va ku: “Ku hava munhu ni xifuwo, kumbe ntlhambi wa tihomu kumbe ntlhambi wa tinyimpfu, leswi swi faneleke swi nantswa nchumu nikatsongo. A swi kona leswi faneleke swi dya swakudya. Hambi ku ri mati swi nga ma nwi.
8  A va tifunengete nguvu yo khwaxa, munhu ni xifuwo; kutani a va huwelele Xikwembu hi ntamu, va tlhela, un’wana ni un’wana endleleni yakwe yo biha ni le madzolongeni lawa a ma ri emavokweni ya vona.
9  I mani loyi a swi tivaka loko Xikwembu xa ntiyiso xi ta tlhela kutani xi tisola, xi tlhela eku hlundzukeni ka xona lokukulu, leswaku hi nga tshuki hi lova?”
10  Xikwembu xa ntiyiso xi vona mintirho ya vona, leswaku va tlherile endleleni ya vona yo biha; kutani Xikwembu xa ntiyiso xi tisola hikwalaho ka khombo leri xi vuleke leswaku xi ta va tisela rona; hikwalaho a xi ri tisanga.
