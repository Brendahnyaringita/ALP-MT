1  Ku avanyisa loku Habakuku lowa muprofeta a ku voneke exivonweni:
2  Oho Yehovha, xana ndzi ta kombela ku pfuniwa ku fikela rini, kambe u nga yingisi? Xana ndzi ta kombela leswaku u ndzi pfuna emadzolongeni ku fikela rini, kambe u nga ndzi ponisi?
3  Ha yini u ndzi endla ndzi vona leswo biha, naswona u tshamela ku languta ku karhateka? Ha yini ku phanga ni madzolonga swi ri emahlweni ka mina, ha yini ku ri ni ku holova, naswona ha yini ku ri ni ku lwa?
4  Hikokwalaho nawu wu heleriwa hi matimba, vululami a byi vi kona. Hikuva lowo homboloka u rhendzela lowo tshembeka, hikwalaho ka sweswo vululami byi huma byi soholotiwile.
5  “Langutani, exikarhi ka matiko, mi vona, kutani mi honolelana hi ku hlamala. Hlamalani; hikuva ku ni ntirho lowu munhu a wu endlaka emasikwini ya n’wina, lowu n’wina mi nga taka mi nga wu pfumeli hambiloko wu runguriwa.
6  Hikuva, waswivo, ndzi yimisa Vakalidiya, tiko ra nsele, ra madzolonga, leri ri yaka etindhawini leti pfulekeke ta misava leswaku ri teka tindhawu leti nga riki ta rona.
7  Ra chavisa, ra tshukisa swinene. Vululami bya rona ni xindzhuti xa rona swi huma eka rona.
8  Tihanci ta rona ti ni rivilo lerikulu ku tlula tiyingwe, ti ni tihanyi ku tlula timhisi ta nimadyambu. Tihanci ta rona ta nyimpi ti handze misava hi ku tsutsuma, naswona tihanci ta rona ta nyimpi ti huma ekule swinene. Ti haha ku fana ni gama leri tsutsumelaka ku ya dya xanchumu.
9  Hinkwaro ri fikela madzolonga. Ku hlangana ka swikandza swa rona ku fana ni mheho ya le vuxeni, ri hlengeleta makhumbi ku fana ni sava.
10  Ri sandza tihosi, vafumi lava tlakukeke i nchumu lowu hlekisaka eka rona. Ri hleka ndhawu yin’wana ni yin’wana leyi tiyisiweke, ri endla nhulu ya misava kutani ri yi teka.
11  Kunene enkarhini wolowo ri ta ya emahlweni ku fana ni mheho, ri hundza kutani ri va ni nandzu. Matimba lawa ya rona ma huma eka xikwembu xa rona.”
12  Xana a wu sukeli enkarhini wa khale swinene, Wena Yehovha? Wena Xikwembu xanga, Mukwetsimi wanga, a wu fi. Wena Yehovha, u ri vekele ku ri avanyisa; Wena Ribye, u ri simekile leswaku u ri tshinya.
13  Mahlo ya wena ma tengile swinene, ku va ma vona leswo biha; naswona a wu swi koti ku languta leswi karhataka. Ha yini u languta lava va xengaka, u miyela loko munhu wo homboloka a mita loyi a lulameke ku n’wi tlula?
14  Ha yini u endla munhu wa la misaveni a fana ni tinhlampfi ta lwandle, a fana ni swilo leswi kokovaka leswi swi nga riki na mufumi?
15  Hinkwavo lava u va humese hi xinjovo xinene; a va koka hi rikoka ra yena, a va hlengeleta hi rikoka rakwe ra tinhlampfi. Hi yona mhaka leyi a tsakaka naswona wa khana.
16  Hi yona mhaka leyi a endlelaka rikoka rakwe xitlhavelo naswona a mbulukisaka xitlhavelo xa rikoka rakwe ra tinhlampfi; hikuva ha tona xiphemu xakwe xi kuma mafurha, ni swakudya swa yena swi ni rihanyo.
17  Xana hi yona mhaka leyi a nga ta chulula rikoka rakwe, naswona, xana u fanele ku dlaya matiko nkarhi hinkwawo, kambe a nga kombisi ntsetselelo?
2  Ndzi ta tshama ndzi yimile exivandleni xa mina xa ku rindza, ndzi ta tshama ndzi yime ekhokholweni; ndzi ta tshama ndzi rindzile, leswaku ndzi vona leswi a nga ta swi vula ha mina, ni leswi ndzi nga ta angula swona loko ndzi tshinyiwa.
2  Yehovha a ya emahlweni a ndzi hlamula a ku: “Xi tsale ehansi xivono lexi, u xi andlala kahle eswiphepherheleni, leswaku loyi a xi hlayelaka ehenhla a hlaya hi ku olova.
3  Hikuva xivono xa ha ri xa nkarhi lowu vekiweke, naswona xi hatlisela emakumu, a xi nge hembi. Hambiloko xo hlwela, tshama u xi languterile; hikuva xi ta hetiseka hakunene. A xi nge hlweli.
4  “Waswivo! Moya-xiviri wa yena wu talelanile; a wu nga lulamanga endzeni ka yena. Kambe loyi a lulameke, u ta hambeta a hanya hikwalaho ka vutshembeki byakwe.
5  Hakunene, leswi vhinyo yi nga ni vuxengi, munhu la tiyeke emirini wa tikukumuxa; a nge yi fikeleli pakani yakwe, loyi a pfuleke moya-xiviri wakwe ku fana ni Sheol, ni loyi a fanaka ni rifu naswona a nga eneriseki. U tshamela ku tihlengeletela matiko hinkwawo, a tihlengeletela vanhu hinkwavo.
6  Xana vanhu lava, hinkwavo ka vona, a va nge n’wi hlekuli ni ku n’wi vungunya, va n’wi lumbeta? Kutani munhu u ta ku, “‘Khombo eka loyi a andzisaka leswi nga riki swa yena—ku fikela rini!—loyi a endlaka xikweleti xakwe xi va xikulu!
7  Xana lava va lavaka ntswalo eka wena a va nge suki va yima hi xitshuketa, kutani ku pfuka lava va ku hlakahlaka hi matimba, kunene u va nchumu wo phangiwa eka vona?
8  Hikuva wena u phangele matiko yo tala, hinkwavo lava seleke exikarhi ka vanhu va ta ku phangela, hikwalaho ka ku halatiwa ka ngati ya vanhu ni madzolonga emisaveni, muti ni lava va tshamaka eka wona.
9  “‘Khombo eka loyi a endlaka mpindzulo wo biha wa yindlu yakwe, leswaku a veka xisaka xakwe laha ku tlakukeke, leswaku a kutsuriwa a nga kumiwi hi khombo!
10  Yindlu ya wena u yi bohele makungu lama nyumisaka, ku dlayiwa ka vanhu vo tala; moya-xiviri wa wena wa dyoha.
11  Hikuva ribye ri ta rila hi mbitsi ekhumbini, kutani mhandzi ya lwangu yi ta ri hlamula yi ri eka nchumu lowu endliweke hi ntsandza.
12  “‘Khombo eka loyi a akaka muti hi ku halata ngati, loyi a simekeke muti wu tiya hi leswi nga lulamangiki!
13  Waswivo! Xana a swi humi eka Yehovha wa mavuthu leswaku vanhu va tirhela ndzilo ntsena, nileswaku vanhu va karhalela swa hava ntsena?
14  Hikuva misava yi ta tala ku tiva ku vangama ka Yehovha hilaha mati ma funengetaka lwandle hakona.
15  “‘Khombo eka loyi a nyikaka vanakulobye swakunwa, a swi hlanganisa ni vukarhi ni ku hlundzuka ka wena, leswaku a va dakwisa, hi xikongomelo xo vona swirho swa vona swa tingana.
16  Kunene u ta xurha tingana ematshan’weni ya ku vangama. Nwana na wena kutani u tekiwa u ri la nga yimbangiki. Xinwelo xa voko ra xinene ra Yehovha xi ta fika eka wena, naswona ku vangamisiwa ka wena ku ta nyumisa;
17  hikuva u ta funengetiwa hi madzolonga lama endliweke eLebanoni, ni ku leva ka swivandzana leswi swi va chavisaka, hikwalaho ka ku halatiwa ka ngati ya vanhu ni madzolonga lama endliwaka emisaveni, muti ni hinkwavo lava va tshamaka eka wona.
18  Xana xifaniso lexi vatliweke xi pfune ha yini, loko muendli wa xona a xi vatlile, xifaniso lexi n’okisiweke, ni loyi a letelaka mavunwa? loko muendli wa xivumbeko xa xona a xi tshembile, lerova a endla swikwembu leswi nga pfuniki nchumu, leswi swi nga vulavuriki?
19  “‘Khombo eka loyi a byelaka ntsandza a ku: “Pfuka,” eka ribye leri nga mbheveve a ku: “Pfuka! Rona ri ta nyika xiletelo”! Waswivo! Ri funengetiwe hi nsuku ni silivhere, naswona ku hefemula a ku kona endzeni ka rona.
20  Kambe Yehovha u le tempeleni yakwe yo kwetsima. Miyela emahlweni ka yena, wena misava hinkwayo!’”
3  Xikhongelo xa Habakuku lowa muprofeta, hi tinsimu ta xirilo:
2  Oho Yehovha, ndzi xi twile xiviko malunghana na wena. Oho Yehovha, ndzi wu chavile ntirho wa wena. Onge u nga wu endla wu hanya exikarhi ka malembe! Onge u nga wu tivisa exikarhi ka malembe. Enkarhini wa ku pfilunganyeka, onge u nga tsundzuka ku kombisa tintswalo.
3  Xikwembu xi hambete xi fika xi huma eTemani, ni Mukwetsimi la humaka eNtshaveni ya Parani. Seʹlah. Xindzhuti xa xona xi funengete matilo; naswona misava yi tele ku dzuneka ka xona.
4  Loko ku ri ku hatima ka xona, ku fana ni ku vonakala. A xi ri ni miseve yimbirhi leyi humaka evokweni ra xona, matimba ya xona a ma fihliwe kona.
5  Ntungu wu hambete wu huma emahlweni ka xona, ni ku hisa lokukulu ka miri a ku huma emilengeni ya xona.
6  Xi yime xi nga fambi, leswaku xi ninginisa misava. Xi langutile, kutani xi endla leswaku matiko ma tlula. Hiloko tintshava leti tshamaka hi masiku ti hirimuxiwa; switsunga leswi tshamaka hilaha ku nga heriki swi nkhinsama. Mafambelo ya khale swinene i ya xona.
7  Ndzi vone mintsonga ya Kuxani ehansi ka leswo biha. Malapi ya ntsonga wa tiko ra Midiyani ma sungula ku pewuka-pewuka.
8  Oho Yehovha, xana ku le henhla ka milambu, xana ku hlundzuka ka wena lokukulu ku le henhla ka milambu, kumbe, xana ku kariha ka wena ku le henhla ka lwandle? Hikuva u gade tihanci ta wena; makalichi ya wena a ma ri ku ponisa.
9  Vurha bya wena byi fununguriwile. Ku vuriwe swihlambanyo leswi tiyisiweke swa tinyimba. Seʹlah. U pandze misava hi milambu.
10  Tintshava ti ku vonile; ti va ni switlhavi leswikulu. Ku hundze ndhambi ya mati. Xidziva xa mati xi humese mpfumawulo wa xona. Xi tlakusele mavoko ya xona ehenhla.
11  Dyambu—n’weti—swi yimile swi nga fambi, evutshan’weni bya swona bya le henhla. Miseve ya wena yi hambete yi huma kukota ku vonakala. Rihati ra fumu ra wena a ri ri ku vangama.
12  A wu famba-famba emisaveni u ri ni xigwevo. A wu kandziyela matiko hi vukarhi.
13  U humile leswaku u ponisa vanhu va wena, leswaku u ponisa mutotiwa wa wena. U tshovelele murhangeri endlwini ya lowo homboloka. Masungulo ma fununguriwile, ku ya fika enhan’wini. Seʹlah.
14  Hi tinhonga ta yena u tlhave nhloko ya valwi vakwe va nyimpi loko va famba hi vukarhi leswaku va ndzi hangalasa. Ntsako wa vona lowukulu a wu fana ni wa lava va tiyimiseleke ku lovisa loyi a xanisekaka evutumbelweni.
15  U pyanye lwandle hi tihanci ta wena, nhulu leyikulu ya mati.
16  Ndzi yingisile, kutani khwiri ra mina ri sungula ku pfilunganyeka; milomu ya mina yi rhurhumerile loko ku twakala mpfumawulo; ku bola ku sungule ku nghena emarhambyini ya mina; ndzi pfilunganyekile exiyin’weni xa mina, leswaku ndzi rindzela siku ra maxangu ndzi rhulile, leswaku a ta exikarhi ka vanhu, a va hlasela hi xitshuketa.
17  Hambiloko nkuwa wu nga rhumbuki, ni mirhi ya vhinya yi nga humesi mihandzu; entiyisweni ntirho wa mutlhwari wu nga va vuhava, ni masimu ma nga humesi swakudya; ntlhambi wa tinyimpfu wu nga herisiwa etshangeni, naswona ntlhambi wa tihomu wu nga vi kona endhawini leyi biyeriweke;
18  Kambe loko ku ri mina, ndzi ta khana eka Yehovha; ndzi ta tsakela Xikwembu xa ku ponisiwa ka mina.
19  Yehovha, Hosi leyi Lawulaka, i ntamu wa mina lowukulu; u ta endla milenge ya mina yi fana ni ya timbavala, naswona u ta ndzi endla ndzi famba etindhawini ta mina leti tlakukeke. Eka mufambisi wa swichayachayana swa mina swa switende.
