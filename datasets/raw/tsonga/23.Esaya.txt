10  Khombo eka lava amukelaka swileriso swo biha ni lava va tshamelaka ku tsala, va tsala ku karhateka,
2  leswaku va honisa swisiwana loko ku tengiwa nandzu ni ku teka vululami eka vanhu va mina lava xanisekaka, leswaku va phanga tinoni, ni ku phanga vana lava nga riki na tatana!
3  Kutani n’wina mi ta endla yini esikwini ro nyikiwa nyingiso ni le ku lovisiweni, loko swi ta hi le kule? Mi ta balekela eka mani leswaku mi pfuniwa, naswona ku vangama ka n’wina mi ta ku siya kwihi,
4  handle ka leswaku munhu a nkhinsama emahlweni ka vakhotsiwa nileswaku vanhu va hambeta va wela ehansi ka lava va dlayiweke? Hikwalaho ka sweswo hinkwaswo, ku hlundzuka ka yena a ku tlhelanga, kambe voko ra yena ra ha tshambulukile.
5  “Aha, Muasiriya, nhonga ya ku hlundzuka ka mina, ni nkhavi lowu nga evokweni ra vona leswaku va humesa xigwevo xanga!
6  Ndzi ta n’wi rhumela ku lwa ni tiko leri gwineheke, naswona ndzi ta n’wi nyika xileriso lexi yaka ehenhla ka vanhu lava ndzi va hlundzukeleke, leswaku a phanga swo tala ni ku wutla swo tala ni ku ri endla ndhawu yo famba ehenhla ka yona ku fana ni vumba bya le switarateni.
7  Hambiloko a nga ri tano, u ta voyamela kona; hambiloko mbilu yakwe yi nga ri tano, u ta boha makungu, hikuva ku lovisa ku le mbilwini yakwe ni ku herisa matiko yo hlaya.
8  Hikuva u ta ku, ‘Xana tihosana ta mina a hi tihosi hi nkarhi lowu fanaka?
9  Xana Kalino a nga fani na Karikemixi? Xana Hamati a nga fani na Aripadi? Xana Samariya a nga fani na Damaska?
10  Loko voko ra mina se ri fikelele mimfumo ya swikwembu leswi nga pfuniki nchumu, leyi swifaniso swa yona leswi vatliweke swi tlulaka swa le Yerusalema ni swa le Samariya,
11  xana a swi nge endleki leswaku leswi ndzi swi endleke eka Samariya ni le ka swikwembu swa yena leswi nga pfuniki nchumu, ndzi ta tlhela ndzi swi endla eka Yerusalema ni le ka swifaniso swakwe swa hava?’
12  “Kutani loko Yehovha a herisa ntirho wakwe hinkwawo eNtshaveni ya Siyoni ni le Yerusalema, ndzi ta kambela mihandzu ya ku tikurisa ka mbilu ka hosi ya Asiriya ni ku tikurisa ka mahlo yakwe yo tlakuka.
13  Hikuva u te, ‘Kunene ndzi ta teka goza hi matimba ya voko ra mina ni hi vutlhari bya mina, hikuva ndzi ni ku twisisa; ndzi ta susa mindzilakana ya vanhu, ni swilo swa vona leswi hlayisiweke ndzi ta swi phanga hakunene, naswona ndzi ta wisa vaaki kukota la nga ni matimba.
14  Ku fana ni loko ku ri xisaka, voko ra mina ri ta fikelela xuma xa vanhu; ku fana ni loko munhu a hlengeleta mandza lama siyiweke, mina ndzi ta hlengeleta misava hinkwayo, kunene a nge vi kona la kavatelaka timpapa takwe kumbe a pfulaka nomu wakwe kumbe a tsetsesela.’”
15  Xana xihloka xi nga tiendla xo antswa eka loyi a tsemaka hi xona, kumbe saha yi titwarisa eka loyi a yi tirhisaka, ku fana ni loko ntsandza wu tshetshelekisa lava va wu tlakuselaka ehenhla, ku fana ni loko nhonga yi n’wi tlakusele ehenhla la nga riki ntsandza?
16  Hikokwalaho Hosi ya ntiyiso, Yehovha wa mavuthu, u ta rhumela vuvabyi lebyi hlakataka eka vanhu vakwe lava nyuheleke, naswona ehansi ka ku vangama kakwe ku ta va ni ku hisa loku hisaka ku fana ni ku hisa ka ndzilo.
17  Kutani Ku Vonakala ka Israyele ku fanele ku va ndzilo, Mukwetsimi wakwe a va langavi; ri fanele ku vuvumela ri dya nhova ni swihlahla swakwe swa mitwa hi siku rin’we.
18  Kutani ku vangama ka khwati rakwe ni ka ntanga wa yena wa mihandzu U ta swi herisa, ku suka eka moya-xiviri ku ya fika enyameni, swi ta fana ni ku tsana ka loyi a vabyaka.
19  Kutani mirhi leyin’wana hinkwayo ya khwati rakwe—yi ta endla nhlayo leyi hambi mufana a nga ta kota ku yi tsala.
20  Kunene esikwini rero lava seleke eIsrayele ni lava balekeke va yindlu ya Yakobe a va nge he pfuki va tiseketela hi loyi a va baka, kunene va ta tiseketela hi Yehovha, Mukwetsimi wa Israyele, hi ntiyiso.
21  Ku ta vuya masalela ntsena, masalela ya Yakobe, eka Xikwembu lexi nga ni Matimba.
22  Hikuva hambiloko vanhu va wena, Wena Israyele, vo kotisa swiribyana swa sava ra lwandle, ku ta vuya masalela ntsena exikarhi ka vona. Ndzoviso lowu bohiweke wu ta tala hi ku lulama,
23  hikuva ndzoviso ni xiboho lexi tiyeke, Hosi leyi Lawulaka, Yehovha wa mavuthu, u ta swi hetisisa exikarhi ka tiko hinkwaro.
24  Hikokwalaho Hosi leyi Lawulaka, Yehovha wa mavuthu, yi te: “N’wina vanhu vanga lava tshamaka eSiyoni, mi nga chavi Muasiriya, loyi a a tshamela ku mi ba hi nhonga ni loyi a a tshamela ku tlakusa nhonga yakwe ku lwa na n’wina hi ndlela leyi Egipta a endleke ha yona.
25  Hikuva hi nkarhinyana—xigwevo ni ku hlundzuka ka mina swi ta hela, endleleni ya vona leyi helaka.
26  Kunene Yehovha wa mavuthu u ta ndzuluta nkharisa ehenhla ka yena ku fana ni le ku hluriweni ka Midiyani eribyeni ra Orebe; naswona nhonga yakwe yi ta va ehenhla ka lwandle, kutani u ta yi tlakusa hi ndlela leyi a endleke ha yona hi Egipta.
27  “Kutani esikwini rero ndzhwalo wakwe wu ta suka ekatleni ra wena, ni joko rakwe enhan’wini ya wena, kunene joko ri ta tshoveka hikwalaho ka mafurha.”
28  U tile ehenhla ka Ayi; u hundze eMigironi; a veka swilo swakwe eMikimaxi.
29  Va hundze ehlalukweni, Geba i ndhawu leyi va nga etlela ka yona nivusiku, Rhama u rhurhumerile, Gibiya wa Sawulo yena u balekile.
30  Bana nkosi, Wena nhwanyana wa Galimi. Nyikela nyingiso, Wena Layixa. Wena la xanisekaka, Anathoti!
31  Mademena u balekile. Vaaki va Gebimi a va lava vutumbelo.
32  Ka ha ri siku ro yima eNobo. U tlakusa a xungeta ntshava ya nhwanyana wa Siyoni, xitsunga xa Yerusalema.
33  Waswivo! Hosi ya ntiyiso, Yehovha wa mavuthu, u phatlulela marhavi hi ku pfotlosa lokukulu; kutani lama kuleke ma leha ma tsemiwa, kasi layo tlakuka ma va exiyin’weni xa le hansi.
34  Kutani u dlaye makhwati yo tlhuma hi xitirhisiwa xa nsimbi, naswona Lebanoni u ta wisiwa hi wa matimba.
4  Entiyisweni vavasati va nkombo va ta khoma wanuna un’we esikwini rero, va ku: “Hi ta dya xinkwa xa hina vini hi tlhela hi ambala minkhancu ya hina vini; ntsena hi kombela ku vitaniwa hi vito ra wena leswaku hi susa ndzhukano wa hina.”
2  Esikwini rero leswi Yehovha a swi hlukisaka swi ta va swo khavisa ni ku vangamisa, kutani mihandzu ya tiko yi ta va swo tinyungubyisa ha swona ni swo saseka eka lava va balekeke va Israyele.
3  Kutani lava seleke eSiyoni ni lava siyiweke eYerusalema va ta vuriwa lava kwetsimaka eka yena, un’wana ni un’wana la tsarisiweke eYerusalema leswaku a hanya.
4  Enkarhini lowu Yehovha a nga ta hlantswa thyaka ra vanhwanyana va Siyoni a tlhela a hlantswa ku halata ngati ka Yerusalema exikarhi ka yena hi moya wa vuavanyisi ni hi moya lowu hisaka,
5  kunene Yehovha u ta tlhela a pfuxa papa ni musi ehenhla ka ndhawu yin’wana ni yin’wana ya Ntshava ya Siyoni ni le henhla ka ndhawu yakwe ya ntsombano ninhlikanhi, ni ku vangama ka malangavi ya ndzilo nivusiku; hikuva ehenhla ka ku vangama hinkwako ku ta va ni xisirhelelo.
6  Kutani ku ta va ni ntsonga lowu nga ta va ndzhuti ninhlikanhi loko ku ri ni ku hisa lokukulu, lowu nga ta va vutumbelo, lowu nga ta va ndhawu ya ku tifihla eka yona loko ku ri ni xidzedze ni loko ku na mpfula.
26  Esikwini rero risimu leri ri ta yimbeleriwa etikweni ra Yuda: “Hi ni muti lowu tiyeke. U veka marhangu ni makhokholo swi va ku ponisiwa.
2  Pfulani tinyangwa, leswaku ku nghena tiko ro lulama leri tikhomaka hi ku tshembeka.
3  Mboyamelo lowu seketeriwaka u ta wu hlayisa hi ku rhula loku tshamaka ku ri kona, hikuva munhu u endliwa leswaku a tshemba wena.
4  Tshembani Yehovha hi minkarhi leyi nga heriki, hikuva Yah Yehovha i Ribye ra hilaha ku nga riki na makumu.
5  “Hikuva u va yise ehansi lava tshamaka eku tlakukeni, muti lowu tlakukeke. Wa wu tsongahata, a wu tsongahatela emisaveni; u wu khumbanisa ni misava.
6  Nenge wu ta wu kandziyela, milenge ya lava xanisekaka, mikondzo ya swisiwana.”
7  Ndlela ya lowo lulama i vululami. Leswi wena u lulameke, u ta khula ndlela ya lowo lulama.
8  Ina, Wena Yehovha, hi ku tshembile hikwalaho ka ndlela ya wena ya vuavanyisi. Moya-xiviri a wu navela vito ra wena ni ku ku tsundzuka.
9  Hi moya-xiviri wa mina ndzi ku naverile nivusiku; ina, hi moya wa mina lowu nga endzeni ka mina, ndzi hambeta ndzi ku lava; hikuva loko wena u avanyisa misava, kunene vaaki va tiko leri noneke va ta dyondza ku lulama.
10  Hambiloko lowo homboloka o kombiwa tintswalo, a nga ka a nga ku dyondzi ku lulama. Etikweni ro lulama u ta endla hilaha ku hombolokeke naswona a nge byi voni vukulu bya Yehovha.
11  Oho Yehovha, voko ra wena ri tlakukile, kambe a va ri voni. Va ta vona kutani va khomiwa hi tingana hikwalaho ka ku hiseka ka vanhu va wena. Ina, ndzilo wa swirha swa wena wu ta va dya.
12  Oho Yehovha, hina u ta hi nyika ku rhula, hikuva u hi endlele mintirho hinkwayo ya hina.
13  Oho Yehovha Xikwembu xa hina, valawuri van’wana va tiendle vini va hina ematshan’weni ya wena. Hi ku pfuniwa hi wena ntsena hi ta vula vito ra wena.
14  Va file; a va nge hanyi. Va hluriwa hi rifu, a va nge pfuki. Hikokwalaho u yise nyingiso wa wena leswaku u va lovisa, u herise ni ku kumbukiwa ka vona.
15  U engetele tiko; Wena Yehovha u engetele tiko; u tivangamisile. U yi ndlandlamuxele ekule mindzilakana hinkwayo ya tiko.
16  Oho Yehovha, emaxangwini va yise nyingiso wa vona eka wena; loko u va laya, va khongerile.
17  Tanihi leswi wansati la tikeke la nga le kusuhi ni ku veleka, a vaka ni switlhavi swa ku veleka, a rilaka hikwalaho ka ku lun’wa ka ku veleka, na hina hi ve tano hikwalaho ka wena, Wena Yehovha.
18  Hi tikile, hi ve ni switlhavi swa ku veleka; hi ndlela yo fanekisela, hi veleke mheho. Ku hava ku ponisiwa ka xiviri loku hi ku hetisiseke malunghana ni tiko naswona ku hava vaaki va tiko leri noneke lava velekiweke.
19  “Lava feke va wena va ta hanya. Mintsumbu ya mina—yi ta pfuka. Pfukani, mi ba nkulungwana, n’wina lava tshamaka entshurini! Hikuva mberha ya n’wina yi fana ni mberha ya swimilana swa malo, naswona misava yi ta endla leswaku lava hluriweke hi rifu va velekiwa.
20  “Fambani, vanhu va mina, nghenani emakamareni ya n’wina ya le mpfungwe, mi pfala tinyangwa ta n’wina. Tifihleni nkarhinyana kukondza vuavanyisi byi hundza.
21  Hikuva, maswivo, Yehovha wa huma endhawini yakwe a ta tenga xidyoho lexi vaaki va tiko va xi endleke eka yena, kunene tiko ri ta paluxa ku halata ngati ka rona naswona a ri nge he va fihli lava dlayiweke eka rona.”
11  Ku fanele ku huma xirhabyana exikundzwini xa Yese; naswona etimitswini ta yena ku ta huma xihluke.
2  Kutani moya wa Yehovha wu ta tshama ehenhla ka yena, moya wa vutlhari ni wa ku twisisa, moya wa xitsundzuxo ni wa matimba, moya wa vutivi ni wa ku chava Yehovha;
3  naswona yena u ta tiphina hi ku chava Yehovha. A nge avanyisi hi ku ya hi leswi a swi vonaka ematihlweni ya yena, kumbe a tshinya hi ku ya hi leswi twiwaka hi tindleve takwe ntsena.
4  Kutani u ta avanyisa swisiwana hi ku tshembeka, naswona u ta tshinya hi vunene ku pfuna lavo rhula emisaveni. U ta ba misava hi nhonga ya nomu wakwe; naswona hi moya wa milomu yakwe u ta dlaya lowo homboloka.
5  Kutani ku lulama ku ta va vamba ra masenge yakwe, ni vutshembeki byi va vamba ra xisuti xakwe.
6  Mhisi yi ta tshama nkarhinyana ni xinyimpfana xa xinuna, yingwe yi ta etlela ni ximbutana, rhole ni xinghalana ni xifuwo lexi wundliweke kahle swi ta tshama swin’we; kutani swi ta rhangeriwa hi mufana lontsongo.
7  Homu ni bere swi ta dya swin’we; vana va kona va ta vundza swin’we. Ni nghala yi ta dya byanyi kukota nkunzi.
8  Kunene n’wana la an’waka u ta tlangela enceleni wa xivatlankombe; naswona n’wana la lumuriweke u ta nghenisa voko ra yena enkeleni wa nyoka leyi nga ni vuxungu.
9  A va nge endli swo biha kumbe ku onha entshaveni ya mina hinkwayo yo kwetsima; hikuva kunene misava yi ta tala hi ku tiva Yehovha kukota mati lama funengetaka lwandle.
10  Kutani esikwini rero ku ta va ni rimitsu ra Yese leri nga ta yima ri va xikombiso eka vanhu. Matiko ma ta hundzulukela eka yena ma vutisisa, ndhawu yakwe yo wisela eka yona yi ta vangama.
11  Kutani esikwini rero Yehovha u ta tlhela, ra vumbirhi a humesa voko rakwe, leswaku a kuma masalela ya vanhu vakwe lava nga ta sala, va huma eAsiriya ni le Egipta ni le Patirosi ni le Kuxi ni le Elami ni le Xinara ni le Hamati swin’we ni le swihlaleni swa lwandle.
12  Kunene u ta yimisa xikombiso xa matiko kutani a hlengeleta lava hangalakeke va Israyele; lava hangalakeke va Yuda u ta va hlengeleta va huma ematlhelweni ya mune ya misava.
13  Kutani mavondzo ya Efrayimi ma fanele ma suka, ni lava vengaka Yuda va ta tsemiwa. Efrayimi a nge n’wi vondzoki Yuda, hambi ku ri Yuda a nge n’wi vengi Efrayimi.
14  Kutani va ta hahela ekatleni ra Vafilisita hi le vupela-dyambu; va ta phanga vana va le Vuxeni. Va ta tshambulutela voko ra vona eka Edomu na Mowabu, naswona vana va Amone va ta va ehansi ka vona.
15  Kunene Yehovha u ta tsema ririmi ra lwandle ra Egipta, a tlakusa voko ra yena eNambyeni hi ku pfurha ka moya wa yena. Kutani u ta ba swinambyana swa rona swa nkombo, kunene u ta endla leswaku vanhu va famba hi maphaxani ya vona.
16  Kutani ku ta va ni gondzo lerikulu leri humaka eAsiriya, ra masalela ya vanhu vakwe lava nga ta sala kona, ku fana ni leri a ri tirhisiwa hi Israyele esikwini ra ku huma ka yena etikweni ra Egipta.
49  Ndzi yingiseni, N’wina swihlala, mi nyikela nyingiso, n’wina vanhu va matiko ya le kule. Yehovha u ndzi vitanile ku suka ekhwirini. Ku suka eswirhweni swa le ndzeni swa manana u vitane vito ra mina.
2  U endle nomu wa mina wu fana ni banga ro kariha. U ndzi fihle endzhutini wa voko rakwe. Hakatsongo-tsongo u ndzi endle nseve lo-​wu lotiweke. A ndzi tumbeta enkotlotweni wakwe.
3  A ya emahlweni a ku eka mina: “U nandza wa mina, Wena Israyele, loyi ndzi nga ta kombisa ku saseka ka mina eka yena.”
4  Kambe loko ku ri mina, ndzi te: “Ndzi tirhe swa hava hi matimba. Hikuva ndzi tirhise matimba ya mina hinkwawo eka leswi nga riki swa xiviri ni swa hava. Entiyisweni ku avanyisiwa ka mina ku le ka Yehovha, ni hakelo ya mina yi le ka Xikwembu xanga.”
5  Kutani Yehovha, Loyi a ndzi vumbeke ku suka ekhwirini ndzi ri nandza wa yena, u vule leswaku ndzi vuyisa Yakobe eka yena, leswaku Israyele a hlengeletiwa eka yena. Ndzi ta vangamisiwa ematihlweni ya Yehovha, naswona Xikwembu xa mina xi ta va ntamu wa mina.
6  Kutani a ya emahlweni a ku: “A ku nga ri mhaka leyitsongo leswaku u va nandza wa mina la nga ta yimisa tinyimba ta Yakobe ni ku vuyisa lava hlayisekeke va Israyele; nakambe ndzi ku veke leswaku u va ku vonakala ka matiko, leswaku ku ponisa ka mina ku ya fika emakumu ya misava.”
7  Yehovha, Mukutsuri wa Israyele, Mukwetsimi wa yena, u vule leswi eka loyi moya-xiviri wakwe wu languteriwaka ehansi, loyi a nyenyiwaka hi tiko, eka nandza wa vafumi, a ku: “Tihosi ti ta vona, ti yima hakunene, ni tihosana, ti ta nkhinsama, hikwalaho ka Yehovha loyi a tshembekaka, Mukwetsimi wa Israyele, loyi a ku hlawulaka.”
8  Yehovha u te: “Enkarhini wa vunene ndzi ku hlamurile, naswona esikwini ra ku ponisiwa ndzi ku pfunile; ndzi hambete ndzi ku hlayisa leswaku ndzi ku endla u va ntwanano wa vanhu, leswaku tiko ri hlakarhela, leswaku va tlhela va kuma ndzhaka leyi lovisiweke,
9  leswaku u byela vakhotsiwa u ku, ‘Humani,’ eka lava nga emunyameni, u ku, ‘Tivonakariseni!’ Va ta dyela etindleleni, naswona madyelo ya vona ma ta va etindleleni leti pfulekeke.
10  A va nge khomiwi hi ndlala, naswona a va nge khomiwi hi torha, hambi ku ri mumu lowukulu kumbe dyambu a ri nge va hisi. Hikuva Loyi a va twelaka vusiwana u ta va rhangela, u ta va kongomisa eswihlobyeni swa mati.
11  Kutani ndzi ta endla tintshava hinkwato ti va ndlela, ni magondzo ya mina lamakulu ma ta va ehenhla.
12  Waswivo! Lava va ta ta va huma ekule, naswona waswivo, lava va huma en’walungwini ni le vupela-dyambu, kasi van’wana va huma etikweni ra Sinimi.”
13  Huwelelani hi ku tsaka, n’wina matilo, u tsaka wena misava. Tintshava a ti khane hi ku huwelela ka ku tsaka. Hikuva Yehovha u chavelele vanhu vakwe, naswona lava xanisekaka va yena u va twela vusiwana.
14  Kambe Siyoni u hambete a ku: “Yehovha u ndzi siyile, Yehovha u ndzi rivele.”
15  Xana wansati a nga rivala n’wana loyi a n’wi an’wisaka lerova a nga n’wi tweli vusiwana n’wana wa khwiri rakwe? Vavasati lava va nga rivala, kambe mina a ndzi nge ku rivali.
16  Waswivo! Ndzi ku kovotle eswandleni swa mina. Marhangu ya wena ma le mahlweni ka mina nkarhi hinkwawo.
17  Vana wa wena va hatlisile. Lava va ku hirimuxaka ni ku ku onha va ta huma eka wena.
18  Tlakusela mahlo ematlhelweni hinkwawo u languta. Hinkwavo va hlengeletanile. Va te eka wena. “Leswi ndzi hanyaka,” ku vula Yehovha, “u ta va ambala hinkwavo kukotisa swin’wetsin’wetsi, naswona u ta tiboha ha vona ku fana ni mutekiwa.
19  Hambileswi ku nga ni tindhawu ta wena leti onhakeke ni tindhawu ta wena leti nga marhumbi ni tiko ra marhumbi ya wena, hambileswi sweswi u nga ni ndhawu leyitsongo yo tshama eka yona, naswona lava ku mitaka va nga ekule swinene,
20  kambe etindleveni ta wena vana va nkarhi wa ku lahlekeriwa ka wena va ta ku, ‘Ndhawu i yitsongo eka mina. Ndzi pfulele ndhawu, leswaku ndzi ta tshama eka yona.’
21  Kunene embilwini ya wena u ta ku, ‘I mani loyi a ndzi tswaleleke lava, hikuva ndzi wansati la pfumatiweke vana, la nga mhika, ndzi ye evukhumbini ni ku va mukhotsiwa? Loko ku ri lava, i mani loyi a va kuriseke? Waswivo! Mina a ndzi sele ndzi ri ndzexe. Lava—a va ri kwihi?’”
22  Yehovha, Hosi leyi Lawulaka u te: “Waswivo! Ndzi ta tlakusela voko ra mina ehenhla ka matiko ni le vanhwini ndzi ta tlakusa xikombiso xa mina. Va ta tisa vana va wena exifuveni, va ta rhwala vana va wena va vanhwanyana hi katla.
23  Kutani tihosi ti fanele ti ku hlayisa, kasi tihosana ta tona ti ta va vavasati lava ku tirhelaka. Va ta ku nkhinsamela swikandza swi langute ehansi, va ta nantswela ritshuri ra milenge ya wena; kutani u ta tiva leswaku hi mina Yehovha, loyi lava va ndzi tshembaka va nga ta ka va nga khomiwi hi tingana ha yena.”
24  Xana lava tekiweke va nga tekiwa eka munhu la nga ni matimba, kumbe, xana ntlawa wa makhumbi ya muxanisi wu nga baleka?
25  Kambe Yehovha u te: “Hambi ku ri ntlawa wa makhumbi ya munhu wa matimba wu ta tekiwa, naswona lava ana va tekiweke hi muxanisi va ta baleka. Un’wana ni un’wana loyi a kanetanaka na n’wina, mina ndzi ta kanetana na yena, naswona ndzi ta ponisa vana va n’wina.
26  Lava va ku xanisaka ndzi ta va dyisa nyama ya vona; va ta dakwa hi ngati ya vona onge i vhinyo yo tsokombela. Kutani nyama hinkwayo yi fanele ku tiva leswaku mina, Yehovha, ndzi Muponisi wa wena ni Mukutsuri wa wena, Lowa Matimba wa Yakobe.”
64  Loko a wu lo handzula matilo hi le xikarhi, loko a wu lo rhelela ehansi, loko tintshava a ti lo tsekatseka hikwalaho ka wena,
2  ku fana ni loko ndzilo wu hisa mahlahla, ni loko ndzilo wu virisa mati, leswaku vito ra wena ri tiviwa hi swirha swa wena, leswaku matiko ma rhurhumela hikwalaho ka wena!
3  Loko u endla swilo leswi chavisaka leswi a hi nga swi langutelanga, u rhelele ehansi. Tintshava ti tsekatsekile hikwalaho ka wena.
4  Ku sukela enkarhini wa khale swinene a va kona lava tweke, kumbe lava yingiseke, hambi tihlo leri voneke Xikwembu, handle ka wena, la endlaka swo karhi a endlela loyi a tshamaka a n’wi languterile.
5  U hlanganise loyi a khanaka naswona a endlaka ku lulama, lava ku tsundzukaka etindleleni ta wena nkarhi hinkwawo. Waswivo! Wena u hlundzukile, loko hina hi tshamela ku dyoha—nkarhi wo leha, xana hi fanele hi ponisiwa?
6  Hina hinkwerhu hi fana ni loyi a nga basangiki, swiendlo swa hina hinkwaswo swa ku lulama swi fana ni nguvu ya nkarhi wa switlhandla; hina hinkwerhu hi ta vuna kukota tluka, swihoxo swa hina swi ta hi yisa ekule kukota mheho.
7  A nga kona loyi a vitanaka vito ra wena, a nga kona loyi a pfukaka a ku khoma; hikuva u hi tumbetele xikandza xa wena, naswona wa hi n’okisa hi matimba ya xihoxo xa hina.
8  Kutani, Wena Yehovha, u Tata wa hina. Hina hi vumba, wena u Muvumbi; hina hinkwerhu hi endliwe hi mavoko ya wena.
9  Oho Yehovha, u nga hlundzuki ku tlurisa, naswona u nga tsundzuki xihoxo xa hina hi masiku. Ndzi kombela u languta sweswi: hinkwerhu ka hina hi vanhu va wena.
10  Miti ya wena yo kwetsima yi hundzuke mananga. Siyoni u hundzuke mananga lamakulu, Yerusalema u hundzuke rhumbi.
11  Yindlu ya hina ya vukwetsimi ni ku saseka, leyi vatatana va ku dzuniseke eka yona, yi hundzuke nchumu wo hisiwa endzilweni; xin’wana ni xin’wana xa swilo swa hina leswi navelekaka swi herisiwile.
12  Xana u ta hambeta u tikambela emahlweni ka swilo leswi, Wena Yehovha? Xana u ta miyela u hi tshika hi xaniseka ku tlurisa?
8  Kutani Yehovha a ku eka mina: “Teka xiphepherhele lexikulu, u tsala ehenhla ka xona hi xitsalo xa munhu wa nyama u ku, ‘Maherixalali-haxibasa.’
2  Inge ndzi kuma xitiyisekiso eka timbhoni to tshembeka, muprista Uriya na Zakariya n’wana wa Yeberekiya.”
3  Hiloko ndzi tshinelela muprofeta wa xisati, kutani a tika, hi ku famba ka nkarhi a veleka n’wana. Kutani Yehovha a ku eka mina: “N’wi thye vito ra Maherixalali-haxibasa,
4  hikuva loko mufana a nga si swi tiva ku huwelela a ku, ‘Tatana,’ na ‘Manana,’ un’wana u ta teka xuma xa Damaska ni leswi phangiweke swa Samariya a swi veka emahlweni ka hosi ya Asiriya.”
5  Kutani Yehovha a ya emahlweni a vulavula na mina a ku:
6  “Hikwalaho ka leswi vanhu lava va aleke mati ya Xilowa lama khulukaka khwatsi, nileswi va khanaka hikwalaho ka Resini ni n’wana wa Remaliya;
7  hikokwalaho, waswivo, Yehovha u va tisela mati ya matimba, lama teleke ya Nambu, hosi ya Asiriya ni ku vangama ka yona hinkwako. Kunene u ta famba ehenhla ka swinambyana swa yena hinkwaswo, a famba ehenhla ka timbuwa ta yena hinkwato
8  kutani a nghena eYuda. Entiyisweni u ta va ndhambi a hundza. U ta fika hi le nhan’wini. Naswona ku pfuleka ka timpapa takwe ku fanele ku tata vuanamo bya tiko ra wena, Wena Emanuwele!”
9  Hlundzukani, N’wina, mi fayeteriwa; mi yingisa, n’wina hinkwenu lava nga eswiphen’wini swa le kule swa misava! Tikhameni, mi fayeteriwa! Tikhameni, mi fayeteriwa!
10  Endlani kungu, kutani ri ta hahluriwa! Vulani rito rihi ni rihi, a ri nge humeleli, hikuva Xikwembu xi na hina!
11  Hikuva hi swona leswi Yehovha a ndzi byeleke swona hi voko leri tiyeke, leswaku a ndzi endla ndzi hambuka endleleni ya vanhu lava, a ku:
12  “N’wina a mi fanelanga mi ku, ‘I xikhiri,’ malunghana ni hinkwaswo leswi vanhu lava va hambetaka va swi vula va ku, ‘I xikhiri,’ naswona a mi fanelanga mi chava lexi vona va xi chavaka, kumbe mi rhurhumerisiwa hi xona.
13  Yehovha wa mavuthu​—hi yena Loyi mi faneleke mi n’wi teka a kwetsima, mi fanele mi n’wi chava, naswona hi yena Loyi a faneleke a endla leswaku mi chava.”
14  Kutani u fanele a va ndhawu yo hlawuleka; kambe a kotisa ribye ro khugula ni ribye leri khunguvanyisaka eka tindlu ta Israyele, a kotisa xirimbana ni ntlhamu eka vaaki va Yerusalema.
15  Kutani vo tala exikarhi ka vona va ta khunguvanyeka, va wa, va tshoveka, va yengiwa ni ku khomiwa.
16  Bohani xitiyisekiso, vehelani xilemo enawini exikarhi ka vadyondzisiwa va mina!
17  Kutani ndzi ta tshama ndzi langutele Yehovha, loyi a tumbetelaka yindlu ya Yakobe xikandza xakwe, ndzi ta n’wi tshemba.
18  Maswivo! Mina ni vana lava Yehovha a ndzi nyikeke vona hi kotisa swikombiso ni masingita eIsrayele, leswi humaka eka Yehovha wa mavuthu, la tshamaka eNtshaveni ya Siyoni.
19  Kutani loko vo tshuka va mi byela va ku: “Vutisani vangoma kumbe lava nga ni moya wa ku vhumbha lava n’unun’utaka ni ku hlevetela,” xana tiko rihi ni rihi a ri fanelanga ri vutisa Xikwembu xa rona? [Xana swi fanerile ku kombelela] vanhu lava hanyaka eka vanhu lava feke?
20  I swa nawu ni xitiyisekiso! Hakunene va ta hambeta va vulavula malunghana ni mhaka leyi, leswi nga ta ka swi nga tsuvukeriwi hi vurhonga.
21  Kutani un’wana ni un’wana u ta hundza etikweni a tikeriwa, a ri ni ndlala; naswona hikwalaho ka leswi a nga ni ndlala ni leswi a hlundzukeke, entiyisweni u ta rhukana hosi yakwe ni Xikwembu xakwe naswona hakunene u ta languta ehenhla.
22  U ta languta misava, kutani waswivo, ku ta va ni maxangu ni munyama, ku phumela, minkarhi yo nonon’hwa ni ku dzwihala, ku ri hava ku vangama.
30  “Khombo eka vana vo sihalala,” ku vula Yehovha, “lava voyameleke eku hetisiseni ka makungu, ku nga ri ya mina; ni ku chulula leswi cheriwaka egandzelweni, ku nga ri hi moya wa mina, leswaku va tlhandleka xidyoho ehenhla ka xidyoho;
2  lava va sukaka va rhelela aEgipta, lava va nga vutisisangiki enon’wini wa mina, va tisirhelela hi khokholo ra Faro ni ku tumbela endzhutini wa Egipta!
3  Naswona khokholo ra Faro ri fanele ri mi khomisa tingana, ni ku tumbela endzhutini wa Egipta ku va ku tsongahatiwa.
4  Hikuva tihosana ta yena ti le Sowana, ni vayimeri vakwe va fika eHanese.
5  Kunene un’wana ni un’wana u ta khomiwa hi tingana hikwalaho ka vanhu lava nga vuyerisiki munhu, lava nga pfuniki nchumu naswona va nga vuyerisiki, kambe va khomisa tingana ni ku tisa ndzhukano.”
6  Xileriso eka swiharhi swa le dzongeni: Etikweni ra maxangu ni ra swiyimo swo nonon’hwa, ra nghala ni yingwe leyi bongaka, ra mhiri ni nyoka ya ndzilo leyi hahaka, emakatleni ya timbhongolo va tlhandleka xuma xa vona, kasi eminhlaneni ya tikamela va tlhandleka timbuva ta vona. A va nge pfuni nchumu evanhwini.
7  Vaegipta i vuhava ntsena, a va nge pfuni nchumu. Hikokwalaho ndzi vitane loyi ndzi ku: “Rahava—va lo tshama va ku whii!”
8  “Sweswi tana, tsala ehenhla ka xiphepherhele emahlweni ka vona, u swi tsala ebukwini, leswaku swi ta tirha enkarhini lowu taka, byi va vumbhoni hilaha ku nga riki na makumu.
9  Hikuva i vanhu lava xandzukaka, vana lava nga riki na ntiyiso, vana lava nga swi lavangiki ku yingisa nawu wa Yehovha;
10  lava byeleke lava va vonaka va ku, ‘Mi nga tshuki mi vona,’ ni le ka lava nga ni swivono va ku, ‘Mi nga tshuki mi va ni swivono swa swilo leswi kongomeke eka hina. Hi byeleni leswo nandziha; vanani ni swivono swa swilo swa vuxisi.
11  Hambukani endleleni; kendlukani endleleni. Herisani Mukwetsimi wa Israyele hikwalaho ka hina ntsena.’”
12  Hikokwalaho Mukwetsimi wa Israyele u te: “Leswi mi bakanyaka rito leri, nileswi n’wina mi tshembaka ku dyelela ni leswo gombonyoka naswona mi tiseketelaka hi swona,
13  hikokwalaho eka n’wina xidyoho lexi xi ta fana ni xiphemu lexi phemekeke lexi nga ekusuhi ni ku wa, ku kukumuka erirhangwini leri tlakukeke, ku wa loku ku nga taka hi xitshuketa, hi xinkarhana.
14  Kunene ri ta fayiwa ku fana ni ku fayiwa ka khuwana lerikulu ra vavumbi, ri pfotloseriwa ri nga tsetseleriwi, lerova exikarhi ka swiphemu-phemu swa rona leswi pfotlosiweke a ku nge kumiwi xiphemu xa vumba xo hlengeleta ndzilo exitikweni kumbe ku ka mati laha ku nga ni ndzhope.”
15  Hikuva Yehovha, Hosi leyi Lawulaka, Mukwetsimi wa Israyele, u te: “Mi ta ponisiwa loko mi vuya, mi ta wisa. Matimba ya n’wina ma ta va ya ku pfumala ku kavanyetiwa ni ya ku tshembeka.” Kambe a mi swi rhandzanga.
16  Mi ye emahlweni mi ku: “E-e, kambe hi ta baleka hi tihanci!” Hi yona mhaka leyi mi nga ta baleka. “Naswona hi ta gada tihanci ta rivilo!” Hi yona mhaka leyi lava va mi hlongorisaka va nga ta va ni rivilo lerikulu.
17  Vanhu va 1 000 va ta rhurhumela hikwalaho ka ku tshinya ka munhu un’we; hikwalaho ka ku tshinya ka vanhu va ntlhanu mi ta baleka ku fikela loko mi ta va mi sele ku fana ni mhandzi ehenhla ka ntshava ni ku fana ni xikombiso exitsungeni.
18  Hikokwalaho Yehovha u ta tshama a langutele ku mi komba tintswalo, kutani u ta suka a yima a mi komba tintswalo. Hikuva Yehovha i Xikwembu xa vuavanyisi. Va tsaka hinkwavo lava tshamaka va n’wi languterile.
19  Loko vanhu va le Siyoni va ta tshama eYerusalema, a wu nge rili nikatsongo. Kunene u ta ku komba tintswalo loko a twa xirilo xa wena; entiyisweni loko a xi twa u ta ku hlamula.
20  Kunene Yehovha u ta mi nyika maxangu ma va xinkwa ni ntshikilelo wu va mati; kambe Muleteri wa n’wina Lonkulu a nge he tifihli naswona mahlo ya n’wina ma ta va mahlo lama vonaka Muleteri Lonkulu wa n’wina.
21  Tindleve ta n’wina ti ta twa rito endzhaku ka n’wina ri ku: “Ndlela hi leyi. Fambani hi yona,” loko mo tshuka mi ya exineneni kumbe mi tshuka mi ya eximatsini.
22  Kutani mi fanele mi nyamisa xifunengeto xa swifaniso swa n’wina leswi vatliweke swa silivhere ni xifunengeto xa xifaniso lexi endliweke hi ku n’okisiwa xa nsuku. Mi ta swi hangalasa. Ku fana ni wansati la nga ni switlhandla, mi ta ku eka xona: “I thyaka ntsena!”
23  Kunene u ta nisa mpfula, a yi nisela mbewu ya wena leyi u yi byaleke emisaveni, ni xinkwa ku nga ntshovelo wa misava, lexi faneleke xi nona naswona xi va ni mafurha. Esikwini rero swifuwo swa wena swi ta dya emadyelweni yo pfuleka.
24  Kutani tihomu ni timbhongolo leti rimaka misava ti ta dya furu leyi lungiweke hi leswo dzunga, leswi peperhiweke hi foxolo ni foroko.
25  Ehenhla ka ntshava yin’wana ni yin’wana yo tlakuka ni le henhla ka xitsunga xin’wana ni xin’wana xo tlakuka ku fanele ku va ni swinambyana, makhele ya mati, esikwini ra ku dlaya lokukulu loko swihondzo swi wa.
26  Ku vonakala ka n’weti lowu thwaseke ku fanele ku fana ni ku vonakala ka dyambu leri vangamaka; ni ku vonakala loku vangamaka ka dyambu ku ta ku tlula ka nkombo, ku fana ni ku vonakala ka masiku ya nkombo, esikwini leri Yehovha a bohelelaka vanhu vakwe lava tshovekeke, a horisaka ni mbanga ya nkhavi wakwe.
27  Waswivo! Vito ra Yehovha ri huma ekule, ra hisa hi ku hlundzuka kakwe ni mapapa yo tika. Loko ku ri milomu yakwe, yi tele xigwevo, ririmi ra yena ri kotisa ndzilo lowu lovisaka.
28  Naswona moya wakwe wu fana ni xinambyana xa mati yo tala lama fikaka enhan’wini, leswaku a hlunguhla matiko hi sefo leyi nga pfuniki nchumu; ni tomu leri tsendzelekisaka munhu ri ta va etinhlayeni ta vanhu.
29  N’wina mi ta va ni risimu ro fana ni ra nivusiku loko munhu a tihlawulekisela nkhuvo, ku tsaka ka mbilu ko fana ni ka loyi a fambaka ni xitiringo a nghena entshaveni ya Yehovha, Ribye ra Israyele.
30  Kunene Yehovha u ta endla leswaku xindzhuti xa rito rakwe xi twiwa naswona u ta endla leswaku ku rhelela ka voko rakwe ku voniwa, eku hlundzukeni lokukulu ni ndzilo wo lovisa ni mpfula leyikulu ni xidzedze ni swihangu.
31  Hikuva Asiriya u ta chava hikwalaho ka rito ra Yehovha; u ta n’wi ba hi nhonga.
32  Ku tlakuka kun’wana ni kun’wana ka nhonga yakwe yo ba leyi Yehovha a nga ta yi ehlisela ehenhla ka Asiriya, kunene ku ta fambisana ni swingomana ni tiharipa; entiyisweni hi tinyimpi ta ku tlakusiwa ka matlhari u ta lwa na vona.
33  Hikuva Tofete wa yena u lulamisiwile ku sukela eminkarhini ya sweswi; naswona u lunghiseleriwe hosi. U endle nhulu ya yena yi va yikulu. Ndzilo ni tihunyi swi tele. Ku hefemula ka Yehovha, ka wu hisa ku fana ni xinambyana xa xivavula.
16  Rhumelani khuna eka mufumi wa tiko, ku suka eSela etlhelo ra mananga, ku ya entshaveni ya nhwanyana wa Siyoni.
2  Kutani vanhwanyana va Mowabu emahlalukweni ya Arinoni, va ta fana ni xivumbiwa lexi nga ni timpiko lexi hahaka, lexi hlongoriwaka exisakeni xa xona.
3  “Tisani xitsundzuxo, mi endla xiboho. “Endlani ndzhuti wa n’wina wu fana ni vusiku exikarhi ka nhlikanhi. Tumbetani lava hangalasiweke; un’wana ni un’wana la balekaka mi nga n’wi xengi.
4  Onge lava hangalasiweke va mina va nga luvela eka wena, Wena Mowabu. Vana vutumbelo bya vona eka loyi a phangaka. Hikuva mutshikileri u fike emakumu yakwe; ku phanga ku herile; lava kandziyelaka van’wana va herisiwile emisaveni.
5  “Kunene xiluvelo xi ta simekiwa hilaha ku tiyeke hi musa wa rirhandzu; kutani ku ni loyi a nga ta tshama ehenhla ka xona hi ntiyiso entsongeni wa Davhida, a avanyisa ni ku lava vululami, a hatlisa eku tshembekeni.”
6  Hi ku twile ku tinyungubyisa ka Mowabu, leswaku u tivona ngopfu; ku titlakusa ka yena ni ku tinyungubyisa ka yena ni ku hlundzuka ka yena—marito ya yena ya hava a ma nge vi tano.
7  Hikokwalaho Mowabu u ta rilela Mowabu; hinkwaro ka rona ri ta rila. Kunene lava biweke va ta rila hi xiviti hikwalaho ka mukhusu wa madiriva ya Kiri-hareseti,
8  hikuva masimu ya Hexiboni ma vunile. Murhi wa vhinya wa Sibma—vini va matiko va khatlutele marhavi ya wona yo tshwuka. Ma fike eYazere; ma nava emananga. Swihluke swa wona swi tshikiwe swi hluka hi swoxe; swi pele lwandle.
9  Hi yona mhaka leyi ndzi nga ta rila hi ku rila ka Yazere ndzi rilela murhi wa vhinya wa Sibma. Wena Hexiboni na Eliyale, ndzi ta mi tsakamisa hi mihloti ya mina, hikuva ku huwelela ka ximumu xa wena ni ka ntshovelo wa wena ku herile.
10  Ku tsaka ni ku tsakisisa ku susiwile entangeni wa mihandzu; emasin’wini ya vhinya ku hava minkulungwana, ni ku huwelela a ku kona. Ku hava vhinyo eswikamelweni, leyi pyanyiwaka hi loyi a pyanyaka. Ku huwelela ndzi ku hetile.
11  Hi yona mhaka leyi swirho swa mina swa le ndzeni swi pfumaka ku fana ni haripa hikwalaho ka Mowabu, ni le ndzeni ka mina ka pfuma hikwalaho ka Kiri-hareseti.
12  Hiloko ku voniwa leswaku Mowabu u hetiwe matimba ehenhla ka ndhawu leyi tlakukeke; hiloko a ta evukwetsimelweni byakwe a ta khongela, kambe a nga hetisisanga nchumu.
13  Leri i rito leri Yehovha a ri vuleke eku sunguleni malunghana na Mowabu.
14  Yehovha u vurile, a ku: “Ku nga si hela malembe manharhu, hi ku ya hi malembe ya mutirhi la thoriweke, ku vangama ka Mowabu ku fanele ku nyumisiwa hi mixaka hinkwayo ya mpfilumpfilu lowukulu, kasi lava nga ta sala a va nge tati ni xandla, a va nge vi na matimba.”
35  Mananga ni ndhawu leyi nga riki na mati swi ta khana, ni timbala ta le kwandzasini ti ta tsaka, ti rhumbuka kukota safroni.
2  Kunene ti ta rhumbuka, ti ta tsaka hi ntsako ni ku ba nkulungwana. Ku vangama ka Lebanoni ku ta nyikiwa wona, ku vangama ka Karimeli ni ka Saroni. Ku ta va ni lava nga ta vona ku vangama ka Yehovha, ku tlakuka ka Xikwembu xa hina.
3  Tiyisani mavoko lama tsaneke, mi tiyisa ni matsolo lama gudlagudlaka.
4  Byelani lava vilelaka embilwini mi ku: “Tiyani. Mi nga chavi. Maswivo! Xikwembu xa n’wina xi ta ta hi ku avanyisa, Xikwembu xi ta ta hi ku rihisa. Xona xi ta ta xi ta mi ponisa.”
5  Hi nkarhi wolowo mahlo ya lava nga voniki ma ta pfuriwa, ni tindleve ta lava nga twiki ti ta pfuriwa.
6  Hi nkarhi wolowo la khutaka u ta tlula kukota mhunti, ni ririmi ra la nga vulavuriki ri ta huwelela hi ku tsaka. Hikuva emananga ku ta pfelela mati, ni swinambyana etimbaleni ta le kwandzasini.
7  Misava leyi hisiweke hi mumu yi ta fana ni tiva ra tinhlanga, ni misava leyi omeke yi ta fana ni swihlovo swa mati. Etindhawini leti ku tshamaka timhungubye, ndhawu leyi ti wisaka eka yona, ku ta va ni byanyi bya rihlaza ni tinhlanga ni swimila swa papirasi.
8  Kunene kona ku ta va ni gondzo lerikulu, ni ndlela; naswona yi ta vitaniwa Ndlela ya Vukwetsimi. Loyi a nga basangiki a nge fambi ha yona. Yi ta va ya loyi a fambaka endleleni, naswona swiphukuphuku a swi nge tsendzeleki eka yona.
9  Kwalaho a ku nge vi na nghala, ni swivandzana swo leva a swi nge vi kona. Ni xin’we a xi nge kumeki kwalaho; lava kutsuriweke va ta famba eka yona.
10  Kutani lava kutsuriweke hi Yehovha va ta vuya, kunene va ta ta eSiyoni hi ku huwelela ka ku tsaka; ku tsaka hilaha ku nga riki na makumu ku ta va etinhlokweni ta vona. Va ta kuma ku khana ni ku tsaka, gome ni nhlomulo swi ta baleka.
18  Yoo, tiko ra switsotswana leswi nga ni timpapa, leri nga exifundzheni xa milambu ya Etiyopiya!
2  Ri rhuma vayimeri va famba hi le lwandle, ni hi mabyatso ya papirasi ehenhla ka vuandlalo bya mati, ri ku: “Fambani, n’wina varhumiwa lava nga ni rivilo, etikweni ra lavo leha, va nghohe yo hatima, eka vanhu lava chavisaka endhawini yin’wana ni yin’wana, tiko ra ntamu lowu tiyeke, leri kandziyelaka, lava tiko ra vona ri khukhuriweke hi milambu.”
3  Hinkwenu n’wina vaaki va tiko leri noneke ni lava tshamaka emisaveni, mi ta vona xivono ku fana ni loko ku yimisiwa mfungho etintshaveni, naswona mi ta twa mpfumawulo ku fana ni loko ku biwa nanga.
4  Hikuva Yehovha u ndzi byele a ku: “Ndzi ta tshama ndzi rhulile, ndzi languta endhawini ya mina, ku fana ni ku hisa loku vangamaka swin’we ni ku vonakala, ku fana ni papa ra mberha emun’wini wa ntshovelo.
5  Hikuva loko ntshovelo wu nga si fika, loko ku rhumbuka ku hetiseka ni vuluva byi va diriva leri wupfeke, ku fanele ku tsemiwa swirhabyana hi swikhutulo, ku susiwa ni switsondzeri swa marhavi, swi khatluriwa.
6  Hinkwaswo swi ta siyeriwa nyenyana ya le tintshaveni leyi dyaka nyama ni xiharhi xa misava. Kunene nyenyana leyi dyaka nyama yi ta heta ximumu yi ri kwalaho, naswona xiharhi xin’wana ni xin’wana xi ta tshama ehenhla ka wona hi nkarhi wo tshovela.
7  “Enkarhini wolowo ku ta tisiwa nyiko eka Yehovha wa mavuthu, leyi humaka eka vanhu vo leha, va nghohe yo hatima, ni le ka vanhu lava chavisaka endhawini yin’wana ni yin’wana, tiko ra ntamu lowu tiyeke, leri kandziyelaka, lava tiko ra vona ri khukhuriweke hi milambu, ri yisiwa endhawini ya vito ra Yehovha wa mavuthu, Ntshava ya Siyoni.”
17  Ku avanyisiwa ka Damaska: “Waswivo! Damaska a nga ha ri muti, u hundzuke nhulu, rhumbi leri mbundzumukaka.
2  Miti ya Arowere leyi siyiweke yi hundzuka tindhawu ta mintlhambi, laha yi vundzaka kona, yi nga chavisiwi hi munhu.
3  Naswona muti lowu tiyisiweke wu herisiwile aEfrayimi, ni mfumo eDamaska; kasi lava seleke va Siriya va ta kotisa ku vangama ka vana va Israyele,” ku vula Yehovha wa mavuthu.
4  “Kutani esikwini rero ku vangama ka Yakobe ku ta yisiwa ehansi, ni nyama yakwe leyi nga ni mafurha yi ta ondza.
5  Kutani loko mutshoveri a hlengeleta koroni ni voko rakwe ri tshovela min’oko, u fanele a kotisa loyi a khwajaka min’oko erivaleni ra le hansi ra Refayimi.
6  Eka rona ku ta sala swo khwaja ku fana ni loko ku hlakahliwa mutlhwari: mihandzu yimbirhi kumbe yinharhu ya mutlhwari leyi wupfeke ehenhla ka rhavi; ya mune kumbe ya ntlhanu emarhavini ya kona lama vekaka mihandzu,” ku vula Yehovha Xikwembu xa Israyele.
7  Esikwini rero munhu wa la misaveni u ta languta eka Muendli wa yena, naswona mahlo yakwe ma ta honolela Mukwetsimi wa Israyele.
8  A nge ti languti tialitari, mintirho ya mavoko yakwe; ni leswi endliweke hi tintiho takwe a nge swi honoleli, hambi swi ri etimhandzini to kwetsima kumbe eka swo tlhandleka murhi wa risuna.
9  Esikwini rero miti yakwe leyi nga swisirhelelo yi ta fana ni ndhawu leyi siyiweke hi ku helela ekhwatini, ni rhavi leri va ri siyeke hikwalaho ka vana va Israyele; yi ta va rhumbi.
10  Hikuva u rivale Xikwembu xa ku ponisiwa ka wena; Ribye ra xisirhelelo xa wena a wu ri tsundzukanga. Hi yona mhaka leyi u byalaka swibyariwa leswinene, u nghenisa ni xihluke xa mufambi.
11  Ninhlikanhi u nga ha xi biyela khwatsi lexi u xi byaleke, kutani nimixo u nga ha mirisa mbewu ya wena, kambe ntshovelo wu ta baleka kunene esikwini ra xifo ni xitlhavi lexi nga tshungulekiki.
12  Yoo, mpfilumpfilu wa vanhu vo tala, lava pfumaka kukota ku pfuma ka lwandle! Ni huwa ya vanhu va matiko, lava baka pongo kukota huwa ya mati lama nga ni matimba!
13  Vanhu va matiko va ta ba pongo kukota huwa ya mati yo tala. Kunene Yena u ta ri tshinya, kutani ri ta balekela ekule, ri hlongoriwa ku fana ni mungu wa tintshava emahlweni ka mheho ni ku fana ni xigatlu xa xirhendzevutana emahlweni ka mheho.
14  Nimadyambu, waswivo, ku ni ku chava ka xitshuketa. Ri nga si xa—a ka ha ri kona. Lexi i xiavelo xa lava va hi phangelaka, ni vuhlolotwana bya lava va hi hlaselaka.
50  Yehovha u te: “Kutani, ri kwihi papila ro dlaya vukati ra mana wa n’wina, loyi ndzi n’wi fambiseke? Kumbe, hi wihi eka valondzi va mina loyi ndzi mi xaviseke eka yena? Maswivo! Mi xavisiwile hikwalaho ka swihoxo swa n’wina, naswona mana wa n’wina u hlongoriwile hikwalaho ka ku tlula nawu ka n’wina.
2  Hikwalaho ka yini ndzi nga kumanga munhu loko ndzi fika? Loko ndzi vitana, a ku hlamulanga munhu? Xana voko ra mina ri kome ngopfu lerova a ri nge kutsuli, kumbe, xana a ndzi na wona matimba yo kutsula? Waswivo! Hi ku tshinya ka mina ndzi omisa lwandle; ndzi endla milambu yi va mananga. Tinhlampfi ta yona ta nun’hwa hi ku pfumaleka ka mati, ta fa hi torha.
3  Matilo ndzi ma ambexa xiphume, naswona ndzi endla nguvu yo khwaxa yi va nguvu ya wona.”
4  Yehovha, Hosi leyi Lawulaka u ndzi nyike ririmi ra lava dyondzisiweke, leswaku ndzi tiva ku angula loyi a karhaleke. Mixo wun’wana ni wun’wana wa pfuka; u pfuxa ndleve ya mina leswaku yi twa ku fana ni lava dyondzisiweke.
5  Yehovha, Hosi leyi Lawulaka u pfule ndleve ya mina, kutani loko ku ri mina, a ndzi xandzukanga. A ndzi hundzulukelanga eka tlhelo lerin’wana.
6  Nhlana wa mina ndzi wu nyike lava baka, marhama ya mina ndzi ma nyika lava hlurhulaka misisi. Xikandza xa mina a ndzi xi tumbetanga eka swilo leswi tsongahataka ni ku tshwuteleriwa.
7  Kambe Yehovha, Hosi leyi Lawulaka u ta ndzi pfuna. Hi yona mhaka leyi ndzi nga titwiki ndzi tsongahatekile. Hi yona mhaka leyi ndzi vekeke xikandza xa mina kukota ribye ro tiya, ndza swi tiva leswaku a ndzi nge khomiwi hi tingana.
8  Loyi a ndzi vulaka la lulameke u le kusuhi. I mani loyi a nga kanetanaka na mina? A hi yimeni swin’we. I mani loyi a nga ta kanetana na mina ehubyeni? A a tshinele eka mina.
9  Waswivo! Yehovha, Hosi leyi Lawulaka u ta ndzi pfuna. I mani loyi a nga ta ndzi vula lowo homboloka? Waswivo! Hinkwavo ka vona va ta hlakala, ku fana ni nguvu. Va ta dyiwa hi nsumba yinene.
10  I mani loyi a chavaka Yehovha exikarhi ka n’wina, loyi a yingisaka rito ra nandza wakwe, loyi a fambeke emunyameni lowu tshamaka wu ri kona, loyi a nga ku kumangiki ku vangama? A a tshembe vito ra Yehovha kutani a tiseketela hi Xikwembu xakwe.
11  “Vonani! N’wina hinkwenu lava lumekaka ndzilo, mi voningisa tinhlahle, fambani eku vonakaleni ka ndzilo wa n’wina ni le xikarhi ka tinhlahle leti mi ti lumekeke. Kunene evokweni ra mina mi ta va ni leswi: Mi ta etlela hi ku vaviseka lokukulu.
9  Hambiswiritano, munyama a wu nge fani ni le nkarhini lowu tiko a ri ri ni maxangu ha wona, ku fana ni le nkarhini wo sungula laha a ku hlekuriwa tiko ra Zebuloni ni tiko ra Neftali ni le nkarhini lowu landzeleke loko ku endliwe leswaku ri xiximiwa—ndlela ya le kusuhi ni lwandle, exifundzheni xa Yordani, Galeliya wa matiko.
2  Vanhu lava a va famba emunyameni va vone ku vonakala lokukulu. Loko ku ri lava tshamaka etikweni ra ndzhuti lowukulu, ku vonakala ku va voningerile.
3  Wena u endle leswaku tiko ri tala; u endle ku tsaka ka rona ku va kukulu. Va tsakile emahlweni ka wena kukotisa loko va tsakela nkarhi wo tshovela, ku fana ni lava tsakaka loko va ava leswi phangiweke.
4  Hikuva joko ra ndzhwalo wa vona ni nhonga leyi nga emakatleni ya vona, nhonga ya loyi a va susumetelaka ku tirha, u swi fayeterile ku fana ni le sikwini ra Midiyani.
5  Hikuva ntangu yin’wana ni yin’wana ya loyi a kandziyelaka hi swigingi ni nkhancu lowu petiweke engatini swi hisiwe kukotisa swakudya swa ndzilo.
6  Hikuva hi velekeriwe n’wana, hi nyikiwe n’wana wa jaha; naswona ku fuma ka vuhosana ku ta va ekatleni ra yena. Kutani vito ra yena u ta thyiwa Mutsundzuxi wo Hlamarisa, Xikwembu xa Matimba, Tatana La Nga Riki Na Makumu, Hosana ya Ku Rhula.
7  Ku tala ka ku fuma ka vuhosana ni ku rhula a swi nge vi na makumu, exiluvelweni xa Davhida ni le mfun’weni wa yena leswaku a wu simeka wu tiya ni ku wu seketela hi vululami ni hi ku tshembeka, ku sukela sweswi ku ya enkarhini lowu nga riki na makumu. Ku hiseka ka Yehovha wa mavuthu ku ta swi endla.
8  A ku ri ni rito leri Yehovha a avanyiseke Yakobe ha rona, kutani ri wela eIsrayele.
9  Kunene vanhu va ta ri tiva, hinkwavo ka vona, Efrayimi ni vaaki va Samariya, hikwalaho ka ku titlakusa ka vona ni hikwalaho ka ku tikurisa ka vona, va ku:
10  “Switina swi wile, kambe hi ta aka hi maribye lama vatliweke. Minkuwa yi tsemiwile, kambe hi ta yi siva hi mikedari.”
11  Kutani Yehovha u ta veka swirha swa Resini ehenhla ka Efrayimi, naswona u ta hlohlotela valala va yena,
12  Siriya a ta hi le vuxeni ni Vafilisita va ta hi le ndzhaku, kutani va ta dya Israyele hi nomu lowu pfulekeke. Hikwalaho ka sweswo hinkwaswo, ku hlundzuka ka yena a ku tlhelanga, kambe voko ra yena ra ha tshambulukile.
13  Naswona vanhu a va tlhelelanga eka Loyi a va baka, naswona Yehovha wa mavuthu a va n’wi lavanga.
14  Kutani Yehovha u ta tsema Israyele nhloko ni ncila, xihluke ni vungu, hi siku rin’we.
15  Loyi a kuleke ni wa xichavo lexikulu i nhloko, naswona muprofeta la nyikaka xiletelo xa vunwa i ncila.
16  Kutani lava va fambisaka vanhu lava, hi vona va va tsendzelekisaka; ni lava va fambisiwaka, hi vona va pfilunganyekaka.
17  Hi yona mhaka leyi Yehovha a nga ta ka a nga ma tsakeli majaha ya vona, ni vana va vona lava nga riki na tatana naswona a nge vi na tintswalo eka tinoni ta vona; hikuva hinkwavo ka vona i vagwinehi ni vaendli va leswo biha, naswona nomu wun’wana ni wun’wana wu vulavula vuhunguki. Hikwalaho ka sweswo hinkwaswo, ku hlundzuka ka yena a ku tlhelanga, kambe voko ra yena ra ha tshambulukile.
18  Hikuva vuhomboloki byi vuvumela ku fana ni ndzilo; byi ta mita swihlahla swa mitwa ni mfava. Byi ta pfurha emakhwatini yo tlhuma, kutani ma ta tlakuka kukota musi lowu tuvikaka.
19  Eku hlundzukeni ka Yehovha wa mavuthu tiko ri hisiwile, naswona vanhu va ta kotisa swakudya swa ndzilo. A nga kona la nga ta va ni ntsetselelo hambi eka makwavo.
20  Kutani un’wana u ta tsema exineneni kambe u ta va ni ndlala hakunene; naswona un’wana u ta dya eximatsini, kambe a va nge xurhi. Un’wana ni un’wana u ta dya nyama ya voko rakwe,
21  Manase a dya Efrayimi, Efrayimi a dya Manase. Havambirhi va ta lwa na Yuda. Hikwalaho ka sweswo hinkwaswo, ku hlundzuka ka yena a ku tlhelanga, kambe voko ra yena ra ha tshambulukile.
28  Khombo eka harhi leyikulu ya swidakwa swa Efrayimi, ni xiluva lexi vunaka xa ku khavisa ka yona, lexi nga ehenhla ka nkova lowu noneke wa lava hluriwaka hi vhinyo!
2  Waswivo! Yehovha u ni loyi a tiyeke, wa matimba. Ku fana ni xidzedze xa xihangu lexi dzindzaka, xidzedze lexi lovisaka, ku fana ni xidzedze lexi dzindzaka xa matimba ya mati lama khukhulaka, kunene u ta cukumetela emisaveni hi matimba.
3  Tiharhi letikulu ta swidakwa swa Efrayimi ti ta kandziyeriwa hi milenge.
4  Ni xiluva xa yona lexi vunaka xo khavisa lexi nga enhlokweni ya nkova lowu noneke xi ta fana ni kuwa ro rhanga, ku nga si fika ximumu, leri loko la vonaka a ri vona, a ri mita ra ha ri exandleni xakwe.
5  Esikwini rero Yehovha wa mavuthu u ta fana ni harhi yo khavisa ni harhi yo saseka eka lava seleke va vanhu va yena,
6  naswona a va moya wa vululami eka loyi a tshameke leswaku a avanyisa, a va matimba eka lava tlherisaka nyimpi yi ri enyangweni.
7  Lava na vona—va pepetsekile hikwalaho ka vhinyo naswona va tsendzelekile hikwalaho ka swakunwa leswi pyopyaka. Muprista ni muprofeta—​va pepetsekile hikwalaho ka swakunwa leswi pyopyaka, va pfilunganyekile hikwalaho ka vhinyo, va tsendzelekile hikwalaho ka swakunwa leswi pyopyaka; va pepetsekile va ri karhi va vona, va tsekatseka eku endleni ka xiboho.
8  Hikuva matafula hinkwawo ma tele mahlanta lama thyakeke—ku hava ndhawu leyi nga riki na wona.
9  I mani la nga ta n’wi letela vutivi, naswona i mani la nga ta n’wi endla a twisisa leswi twiweke? Xana hi lava lumuriweke entswambeni, lava susiweke emaveleni?
10  Hikuva i “xileriso ehenhla ka xileriso, xileriso ehenhla ka xileriso, ngoti ya ku pima ehenhla ka ngoti ya ku pima, ngoti ya ku pima ehenhla ka ngoti ya ku pima, switsongo laha, switsongo lahaya.”
11  Hikuva u ta vulavula ni vanhu lava hi milomu ya lava nghanghamelaka ni hi ririmi rin’wana,
12  lava a va byeleke a ku: “Leyi i ndhawu yo wisela eka yona. Wisisani la heleke matimba. Kutani leyi i ndhawu ya ku humula,” kambe vona a va swi rhandzanga ku yingisa.
13  Kunene eka vona rito ra Yehovha ri ta va “xileriso ehenhla ka xileriso, xileriso ehenhla ka xileriso, ngoti ya ku pima ehenhla ka ngoti ya ku pima, ngoti ya ku pima ehenhla ka ngoti ya ku pima, switsongo laha, switsongo lahaya,” leswaku va ta famba, kunene va khunguvanyeka hi le ndzhaku kutani va tshoveka, va phasiwa, va khomiwa.
14  Hikokwalaho twanani rito ra Yehovha, n’wina lava tikurisaka, n’wina vafumi va vanhu lava va nga eYerusalema:
15  Hikuva n’wina mi te: “Hi endle ntwanano ni Rifu; naswona hi ve ni xivono eSheol; mikhukhulo leyi khapakhapaka, loko yo tshuka yi hundza, a yi nge ti eka hina, hikuva ku hemba hi ku endle vutumbelo bya hina naswona hi titumbete emavunweni”;
16  hikokwalaho Yehovha, Hosi leyi Lawulaka u te: “Ndzi veka ribye eSiyoni ri va masungulo, ribye leri kamberiweke, yinhla ya risima ya masungulo yo tiya. Ku hava la nga ta chava loko a kombisa ripfumelo.
17  Kutani vululami ndzi ta byi endla ngoti ya ku pima ni ku tshembeka ku va xitirho xa ku kongomisa; xihangu xi ta kukula vutumbelo bya mavunwa, mati ma ta khukhula ndhawu yo tumbela eka yona.
18  Kunene ntwanano wa n’wina lowu mi wu endleke ni Rifu wu ta herisiwa, ni xivono xexo xa n’wina eSheol a xi nge tlhaveriwi hi dyambu. Mikhukhulo leyi khapakhapaka, loko yi hundza—yi ta hundza ehenhla ka n’wina.
19  Nkarhi hinkwawo loko yi hundza, yi ta mi khukhula, hikuva mixo wun’wana ni wun’wana yi ta hundza, ninhlikanhi ni nivusiku; yi ta va nchumu lowu rhurhumerisaka leswaku van’wana va twisisa leswi twiweke.”
20  Hikuva sangu ri komile lerova a swi koteki ku pavalala eka rona, kasi nguvu leyi lukiweke i yitsongo loko u titsondzela hi yona.
21  Yehovha u ta yima ku fana ni le Ntshaveni ya Perazimi, u ta kariha ku fana ni le rivaleni ra le hansi ra Gibiyoni, leswaku a endla xiendlo xakwe—xiendlo xakwe a xi tolovelekanga—ni leswaku a tirha ntirho wakwe—ntirho wakwe a wu tolovelekanga.
22  Kutani mi nga vi vasandzi, leswaku switsimbo swa n’wina swi nga tiyi, hikuva ku ni ku herisiwa, hambi eka lexi ku endliweke xiboho ha xona, lexi ndzi xi tweke eka Hosi leyi Lawulaka, Yehovha wa mavuthu, etikweni hinkwaro.
23  N’wina yingisani, mi yingisa rito ra mina; nyikelani nyingiso, mi yingisa marito ya mina.
24  Xana murimi u rima siku hinkwaro leswaku a byala mbewu, a ba mabuwu ni ku halula misava yakwe?
25  Xana loko a lunghiselele vuandlalo bya yona, a nga haxi kumini ya ntima, a hlwanya kumini, naswona xana a nga yi veki koroni, mahila ni maxalana endhawini ya kona, ni koroni yo tshwuka yi va ndzilakana wakwe?
26  U lulamisiwa hi ku ya hi leswi lulameke. Xikwembu xakwe xa n’wi letela.
27  Hikuva kumini ya ntima a yi huriwi hi xihulo; naswona ku hava vhilwa ra golonyi leri fambisiwaka ehenhla ka kumini. Hikuva hi ntolovelo kumini ya ntima yi huriwa hi nhonga, kasi kumini hi nxongotelo.
28  Xana hi ntolovelo xinkwa xo huriwa? Hikuva a nga kona loyi a tshamelaka ku xi pyanya. Naswona u fanele a rhendzelekisa vhilwa ra golonyi yakwe, ni ra tihanci takwe, kambe a nge xi huli.
29  Leswi na swona swi huma eka Yehovha wa mavuthu, wa swikongomelo swo hlamarisa, loyi a endleke leswikulu entirhweni lowu vuyerisaka.
27  Esikwini rero, Yehovha, hi banga ra yena ra matimba, lerikulu, leri tiyeke, u ta yisa nyingiso wa yena eka Levhiyathani, nyoka leyi kokovaka, loko ku ri Levhiyathani, nyoka yo homboloka, kunene u ta dlaya xivandzana xa lwandle lexi nga elwandle.
2  Esikwini rero, n’wi yimbeleleleni: “Nsimu ya vhinya, ya vhinyo leyi vilaka!
3  Mina Yehovha ndza n’wi hlayisa. Nkarhi hinkwawo ndzi ta n’wi cheleta. Leswaku ku nga vi na munhu la nga n’wi nyikiki nyingiso, ndzi ta n’wi hlayisa vusiku ni nhlikanhi.
4  Vukarhi a ndzi na byona. I mani la nga ta ndzi nyika swihlahla swa mitwa ni nhova enyimpini? Ndzi ta swi kandziya. Ndzi ta swi lumeka hi ndzilo hi nkarhi wun’we.
5  Loko swi nga ri tano a a khomelele khokholo ra mina, a a endle ku rhula na mina; ina, a a endle ku rhula na mina.”
6  Emasikwini lama taka Yakobe u ta dzima timitsu, Israyele u ta rhumbuka a hluka; kutani va ta tata vuandlalo bya tiko leri noneke hi ntshovelo.
7  Xana u fanele a biwa hi nkhavi wo fana ni wa loyi a n’wi baka? Kumbe, xana u fanele a dlayiwa hilaha lava a va dlayeke va dlayiweke hakona?
8  Hi ku rila loku chavisaka u ta kanetana na yena loko u n’wi hlongola. U fanele a n’wi hlongola hi moya wakwe lowukulu esikwini ra mheho ya vuxa.
9  Hi ndlela leyi xidyoho xa Yakobe xi ta rivaleriwa, naswona lowu hi wona mbhandzu wa kona hinkwawo loko a susa xidyoho xa yena, loko a endla maribye hinkwawo ya alitari ma fana ni maribye ya kalaka lama hlanhliweke, leswaku timhandzi to kwetsima ni swo tlhandleka murhi wa risuna swi nga yimi.
10  Hikuva muti lowu tiyisiweke wu ta va woxe, madyelo ma ta sala woxe, ma tshikiwa ku fana ni mananga. Rhole ri ta dya kwalaho, ri vundza kona; entiyisweni yena u ta dya marhavi ya wona.
11  Loko swirhabyana swa wona swi omile, vavasati va ta fika va swi phatlulela, va swi tshivela. Hikuva a hi vanhu va ku twisisa loku enteke. Hi yona mhaka leyi Muendli wa wona a nga ta ka a nga wu kombi tintswalo, ni Muvumbi wa wona a nge wu tsakeli.
12  Kutani esikwini rero Yehovha u ta hlakahla mihandzu, ku suka eka mati lama khulukaka ya Nambu ku ya fika enkoveni wa Egipta, hikwalaho n’wina mi ta rholeriwa ha un’we-un’we, N’wina vana va Israyele.
13  Kutani esikwini rero ku ta biwa nanga leyikulu, lava lovaka etikweni ra Asiriya ni lava hangalakeke etikweni ra Egipta, kunene va ta fika va nkhinsama eka Yehovha entshaveni yo kwetsima ya Yerusalema.
63  I mani loyi a humaka aEdomu, loyi a nga ni tinguvu ta mivala yo vangama wa le Bosira, loyi a xiximekaka hi swiambalo swakwe, la fambaka hi matimba yakwe lamakulu? “Mina, Loyi a vulavulaka hi ku lulama, Loyi a teleke matimba yo ponisa.”
2  Ha yini swiambalo swa wena swi tshwukile, ni tinguvu ta wena ti fana ni ta loyi a pyanyaka xikamelo xa madiriva?
3  “Vuhlayiselo bya vhinya ndzi byi pyanye ndzi ri ndzexe, enkarhini lowu a ndzi nga ri na munhu. Ndzi hambete ndzi va pyanya hi ku hlundzuka ka mina, ndzi hambeta ndzi va kandziyela hi vukarhi bya mina. Ngati ya vona leyi phyandlakaka yi phyandlakela etingubyeni ta mina, ndzi nyamise swiambalo swa mina hinkwaswo.
4  Hikuva siku ra ku rihisela ri le mbilwini ya mina, ni lembe ra lava kutsuriweke va mina ri fikile.
5  Ndzi hambete ndzi languta, kambe mupfuni a a nga ri kona; ndzi sungule ku hlamala, kambe a a nga ri kona la ndzi seketelaka. Kutani voko ra mina ri ndzi ponisile, ni vukarhi bya mina byi ndzi seketerile.
6  Ndzi hambete ndzi kandziyela vanhu hi ku hlundzuka ka mina, ndzi va dakwisa hi vukarhi bya mina ni ku yi halata emisaveni ngati ya vona leyi phyandlakaka.”
7  Ndzi ta vulavula hi musa wa rirhandzu wa Yehovha, ku vongiwa ka Yehovha, hi ku landza hinkwaswo leswi Yehovha a hi endleleke swona, ni vunene lebyikulu endlwini ya Israyele lebyi a va endleleke byona hi ku landza tintswalo ta yena ni hi ku landza ku tala ka musa wakwe wa rirhandzu.
8  A ya emahlweni a ku: “Hakunene i vanhu va mina, vana lava nga ta ka va nga vulavuli mavunwa.” Kutani u ve Muponisi wa vona.
9  Enkarhini wa maxangu ya vona hinkwawo, na yena a a ri emaxangwini. Murhumiwa wa yena u n’wi ponisile. Erirhandzwini ni le ka ntsetselelo wa yena u va xavile, a va tlakusa, a va rhwala emasikwini hinkwawo ya khale swinene.
10  Kambe vona va xandzukile, va wu twisa ku vava moya wakwe lowo kwetsima. Kutani u hundzuke nala wa vona; yena a lwa na vona.
11  Kutani a tsundzuka masiku ya khale swinene, Muxe nandza wakwe: “U kwihi Loyi a va humeseke elwandle swin’we ni varisi va ntlhambi wakwe? U kwihi Loyi a n’wi cheleke moya wa Yena lowo kwetsima?
12  Loyi a fambisaka voko ra Yena ro saseka evokweni ra xinene ra Muxe; Loyi a avanyisaka mati emahlweni ka vona leswaku a tiendlela vito leri tshamaka hilaha ku nga heriki;
13  Loyi a va fambisaka ematini lama nga ni matimba lerova va nga khunguvanyeki, ku fana ni hanci emananga?
14  Ku fana niloko xiharhi xi rhelela erivaleni, moya wa Yehovha wu va wisisile.” Xisweswo u rhangele vanhu va wena leswaku u tiendlela vito ro saseka.
15  Languta u ri etilweni, u vona u ri evutshan’weni bya wena byo tlakuka bya ku kwetsima ni ku saseka. Xana ku kwihi ku hiseka ka wena ni matimba ya wena lama teleke, ku pfilunganyeka ka swirho swa wena swa le ndzeni, ni tintswalo ta wena? Eka mina swi sivelekile.
16  Hikuva u Tata wa hina; hambiloko Abrahama a nga hi tivanga na Israyele a nga hi tivi, Wena Yehovha, u Tata wa hina. Mukutsuri wa hina wa khale swinene i vito ra wena.
17  Ha yini, Wena Yehovha, u hambeta u hi hambukisa etindleleni ta wena? Ha yini u nonon’hwisa mbilu ya hina yi nga ku chavi? Vuya hikwalaho ka malandza ya wena, tinyimba ta ndzhaka ya wena.
18  Vanhu va wena vo kwetsima a va ri ni ndzhaka swa nkarhinyana. Swirha swa hina swi kandziyele vukwetsimelo bya wena.
19  Ku ringana nkarhi wo leha hi kotise lava u nga fumangiki ehenhla ka vona, kukota lava vito ra wena ri nga vitaniwangiki ehenhla ka vona.
7  Kutani emasikwini ya Akazi n’wana wa Yohatama n’wana wa Uzhiya, hosi ya Yuda, Resini hosi ya Siriya na Peka n’wana wa Remaliya, hosi ya Israyele, a ya eYerusalema ku ya lwa na yona, kambe a nga swi kotanga ku lwa na yona.
2  Kutani ku endliwa xiviko endlwini ya Davhida, xi ku: “Siriya u titshege hi Efrayimi.” Hiloko mbilu yakwe ni mbilu ya vanhu vakwe ti sungula ku tsekatseka, ku fana ni ku tsekatseka ka mirhi ya khwati hikwalaho ka mheho.
3  Kutani Yehovha a byela Esaya a ku: “Ndzi kombela u huma u ya hlangana na Akazi, wena na Xeyara-yatubu n’wana wa wena, emakumu ka mugerho wa xidziva lexi nga ehenhla egondzweni lerikulu ra nsimu ya muhlantswi.
4  Kutani u fanele u n’wi byela u ku, ‘Tivonele, u nga kavanyetiwi. U nga chavi, naswona u nga pfumeleli mbilu ya wena yi va ni rhumbu hikwalaho ka makumu mambirhi ya mintsandza leyi tuvikaka musi, hikwalaho ka ku hlundzuka lokukulu ka Resini na Siriya ni n’wana wa Remaliya,
5  hikwalaho ka leswi Siriya na Efrayimi ni n’wana wa Remaliya va ku endleleke kungu ro biha, va ku:
6  “A hi tlhandlukeni hi ya lwa na Yuda kutani hi wu hlasela hi matimba, hi nghena hi wu teka wu va wa hina; naswona a hi vekeni hosi yin’wana yi fuma endzeni ka wona, n’wana wa Tabele.”
7  “‘Yehovha, Hosi leyi Lawulaka, u te: “A swi nge endleki, naswona a swi nge humeleli.
8  Hikuva nhloko ya Siriya i Damaska, kasi nhloko ya Damaska i Resini; naswona ku nga si hela malembe ya 65 Efrayimi u ta fayeteriwa, a nge he vi na vanhu.
9  Nhloko ya Efrayimi i Samariya kasi nhloko ya Samariya i n’wana wa Remaliya. Loko mi nga vi na ripfumelo, a mi nge tshami nkarhi wo leha ngopfu.”’”
10  Kutani Yehovha a tlhela a vulavula na Akazi, a ku:
11  “Tikombelele xikombiso eka Yehovha Xikwembu xa wena, xi enta kukota Sheol kumbe xi tlakuka kukota swifundzha swa le henhla.”
12  Kambe Akazi a ku: “A ndzi nge kombeli, naswona a ndzi nge n’wi ringi Yehovha.”
13  Kutani a ya emahlweni a ku: “Ndzi kombela u yingisa, Wena yindlu ya Davhida. Xana i nchumu wutsongo eka n’wina ku karhata vanhu, leswaku mi tlhela mi karhata Xikwembu xanga?
14  Hikokwalaho Yehovha u ta mi nyika xikombiso: Maswivo! Nhwanyana u ta tika, kutani a veleka n’wana wa jaha, kunene vito ra yena u ta n’wi thya Emanuwele.
15  U ta dya phehlwa ni vulombe enkarhini lowu a nga ta tiva ku bakanya leswo biha, a hlawula leswinene.
16  Hikuva loko mufana a nga si swi tiva ku bakanya leswo biha, a hlawula leswinene, tiko ra tihosi timbirhi leti mi ti chavaka ngopfu ri ta siyiwa hi ku helela.
17  Yehovha u ta tisa ehenhla ka wena ni le henhla ka vanhu va wena ni le henhla ka yindlu ya tata wa wena, masiku lama nga si tshamaka ma va kona ku sukela esikwini leri Efrayimi a fularheleke Yuda ha rona, ku nga hosi ya Asiriya.
18  “Yehovha u ta vitana tinhongana leti nga emakumu ka misele ya Nayili ya Egipta ni tinyoxi leti nga etikweni ra Asiriya,
19  kutani swi ta fika swi tshama hinkwaswo, eminkoveni ya maboboma ni le mabakweni ya maribye ni le makhwatini hinkwawo ya mitwa ni hinkwako lomu ku nwiwaka kona mati.
20  “Esikwini rero, hi rikari leri lombiweke etikweni leri nga etlhelo ka Nambu, ni hi hosi ya Asiriya, Yehovha u ta byevula nhloko ni voya bya le milengeni, naswona ri ta susa ni malepfu.
21  “Kutani esikwini rero munhu u ta londzovota rhole rin’we entlhambini ni tinyimpfu timbirhi.
22  Hikwalaho ka ntswamba wo tala lowu humesiwaka, u ta dya phehlwa; hikuva phehlwa ni vulombe hi swona leswi nga ta dyiwa hi un’wana ni un’wana la seleke etikweni.
23  “Kutani esikwini rero ndhawu yin’wana ni yin’wana leyi a yi ri ni mirhi ya vhinya ya 1 000, leyi ringanaka swiphemu swa silivhere swa 1 000, yi ta hundzuka—yi ta va ya swihlahla swa mitwa ni swa mfava.
24  Hi miseve ni vurha u ta ya kona, hikuva tiko hinkwaro ri ta va swihlahla swa mitwa ni mfava ntsena.
25  Tintshava hinkwato leti a ti hlakuriwa hi xikomu—a wu nge yi eka tona hi ku chava swihlahla swa mitwa ni mfava; kunene ti ta va ndhawu yo ntshunxela tinkunzi ni ndhawu ya ku kandziyeriwa hi tinyimpfu.”
55  N’wina hinkwenu lava nga ni torha! Tanani ematini. Ni lava nga riki na mali! Tanani, mi ta xava mi dya. Ina, tanani, mi ta xava vhinyo ni ntswamba handle ka mali, handle ka nxavo.
2  Ha yini mi tshamela ku hakela mali eka leswi nga riki xinkwa, naswona ha yini mi tikarhatela leswi nga enerisiki? Ndzi yingiseni kahle, mi dya leswinene, moya-xiviri wa n’wina wu kuma ntsako lowu heleleke emafurheni.
3  Rhiyani ndleve mi ta eka mina. Yingisani, moya-xiviri wa n’wina wu ta ya emahlweni wu hanya, naswona ndzi ta lunghekela ku endla ntwanano swin’we na n’wina, ku nga ntwanano lowu tshamaka hilaha ku nga heriki malunghana ni musa wa rirhandzu wa Davhida lowo tshembeka.
4  Maswivo! Ndzi n’wi veke a va mbhoni eka vanhu va matiko, a va murhangeri ni ndhuna ya vanhu va matiko.
5  Waswivo! U ta vitana tiko leri u nga ri tiviki, kutani vanhu va tiko leri nga ku tiviki va ta tsutsumela eka wena, hikwalaho ka Yehovha Xikwembu xa wena, ni hikwalaho ka Mukwetsimi wa Israyele, hikuva u ta va a ku sasekisile.
6  Lavisisani Yehovha, loko a ha kumeka. N’wi vitaneni a ha ri ekusuhi.
7  Lowo homboloka a a siye ndlela yakwe, ni munhu wo biha a siya miehleketo yakwe; a a tlhelele eka Yehovha, loyi a nga ta n’wi komba tintswalo, ni le ka Xikwembu xa hina, hikuva xi ta rivalela hi ndlela leyikulu.
8  “Hikuva miehleketo ya n’wina a hi miehleketo ya mina, ni tindlela ta mina a hi tindlela ta n’wina,” ku vula Yehovha.
9  “Hikuva tanihi leswi matilo ma tlakukeke ku tlula misava, hikwalaho tindlela ta mina ti tlakukile ku tlula tindlela ta n’wina, ni miehleketo ya mina ku tlula miehleketo ya n’wina.
10  Hikuva tanihi leswi mpfula yi naka ehansi, ni gamboko ku suka ematilweni, naswona yi nga tlheleriki endhawini yoleyo yi nga si tsakamisa misava yi yi endla yi mirisa yi tlhela yi hlukisa, kutani mbewu yi nyikiwa mubyari ni xinkwa xi nyikiwa la dyaka,
11  hikwalaho ni rito ra mina leri humaka enon’wini wa mina ri ta endlisa sweswo. A ri nge tlheleli eka mina ri nga ri na vuyelo, kambe kunene ri ta endla leswi ndzi swi tsakelaka, naswona ri ta humelela hakunene eka leswi ndzi ri rhumeleke swona.
12  “Hikuva n’wina mi ta huma hi ku tsaka, kutani mi ta nghenisiwa hi ku rhula. Tintshava ni switsunga swi ta khana emahlweni ka n’wina hi ku huwelela hi ku tsaka, ni mirhi hinkwayo ya nhova yi ta phokotela mavoko.
13  Ematshan’weni ya khwati ra mitwa ku ta huma murhi wa yunipa. Ematshan’weni ya xigatlu lexi tlhavaka ku ta huma murhi wa mirta. Kutani eka Yehovha swi ta va xilo lexi dumeke, xikombiso xa hilaha ku nga riki na makumu lexi nga ta ka xi nga herisiwi.”
51  “Ndzi yingiseni, n’wina lava lavaka ku lulama, n’wina lava lavaka ku kuma Yehovha. Langutani ribye leri mi kovotliweke eka rona, ni ku enta ka mugodi lowu mi ceriweke eka wona.
2  Langutani Abrahama tata wa n’wina na Sara loyi hakatsongo-tsongo a mi tswaleke hi switlhavi swo veleka. Hikuva a a ri yexe loko ndzi n’wi vitana, kutani ndzi n’wi katekisile ndzi n’wi endla a tala.
3  Hikuva Yehovha u ta chavelela Siyoni hakunene. Kunene u ta chavelela tindhawu takwe hinkwato leti onhakeke, naswona u ta endla mananga yakwe ma fana na Edeni ni timbala takwe ta le kwandzasini ti fana ni ntanga wa Yehovha. Ku khana ni ku tsaka swi ta kumeka eka yena, ku nkhensa ni rito ra miloti.
4  “Ndzi nyikeni nyingiso, N’wina vanhu vanga; na wena tiko ranga, ndzi lombe ndleve. Hikuva nawu wu ta huma eka mina, naswona xiboho xa mina xa vuavanyisi ndzi ta xi endla xi va ehenhla ka vanhu ku fana ni ku vonakala.
5  Ku lulama ka mina ku le kusuhi. Kunene ku ponisa ku ta huma, ni voko ra mina ri ta avanyisa vanhu. Swihlala swi ta tshemba mina, swi ta rindzela voko ra mina.
6  “Tlakuselani mahlo ehenhla ematilweni, mi languta emisaveni ehansi. Hikuva matilo ma ta avana ma va swiphemu-phemu kukota musi, naswona misava yi ta hlakala kukota nguvu, lava akeke eka yona va ta fa kukota nyonyorhi. Kambe loko ku ri ku ponisa, ku ta va kona hilaha ku nga riki na makumu, naswona ku lulama ka mina a ku nge herisiwi.
7  “Ndzi yingiseni, n’wina lava tivaka ku lulama, vanhu lava nawu wa mina wu nga embilwini ya vona. Mi nga chavi ndzhukano wa vanhu va nyama, naswona mi nga chavisiwi hi nhlambha ya vona.
8  Hikuva nsumba yi ta va dya kukota nguvu, naswona nsumba leyi dyaka tinguvu yi ta va dya kukota voya. Kambe loko ku ri ku lulama ka mina, ku ta va kona hilaha ku nga riki na makumu, ni ku ponisa ka mina eka switukulwana leswi nga hlayekiki.”
9  Xalamuka, xalamuka, tiambexe ntamu, Wena voko ra Yehovha! Xalamuka ku fana ni le masikwini ya khale swinene, ku fana ni le minkarhini ya switukulwana swa khale swinene. Xana a hi wena la tshoveleleke Rahava, loyi a tlhaveke xivandzana xa le lwandle?
10  Xana a hi wena la omiseke lwandle, mati ya vuento lebyikulu? Loyi a endleke vuento bya lwandle byi va ndlela yo tsemakanya eka yona ya lava kutsuriweke?
11  Kutani lava kutsuriweke va Yehovha va ta vuya, va ta ta eSiyoni hi ku huwelela ka ku tsaka, naswona ku tsaka hilaha ku nga riki na makumu ku ta va ehenhla ka nhloko ya vona. Va ta kuma ku khana ni ku tsaka. Kunene gome ni nhlomulo swi ta baleka.
12  “Mina—hi mina Loyi a mi chavelelaka. “Xana wena u mani lerova u nga chava munhu wa nyama, ni n’wana wa vanhu loyi a endliweke a fana ni byanyi bya rihlaza?
13  Nileswaku u rivala Yehovha Muendli wa wena, Loyi a anamisaka matilo ni ku veka masungulo ya misava, lerova a wu tshama u chava siku hinkwaro hikwalaho ka vukarhi bya loyi a ku sivelelaka, onge hi loko a tiyimisele ku ku lovisa hi ku helela? Byi kwihi vukarhi bya loyi a ku sivelelaka?
14  “Kunene loyi a bohiweke hi tinketana u ta ntshunxiwa hi ku hatlisa, leswaku a nga feli emugodini nileswaku xinkwa xakwe xi nga pfumaleki.
15  “Kambe mina, Yehovha, ndzi Xikwembu xa wena, Loyi a dungaka lwandle leswaku magandlati ya rona ma pfuma. Vito ra yena i Yehovha wa mavuthu.
16  Ndzi ta veka marito ya mina enon’wini wa wena, kunene ndzi ta ku funengeta hi ndzhuti wa voko ra mina, leswaku ndzi simeka matilo ni ku veka masungulo ya misava, ndzi byela Siyoni ndzi ku, ‘Mi vanhu va mina.’
17  “Pfuka, pfuka, suka u yima, Wena Yerusalema, wena la nweke evokweni ra Yehovha xinwelo xa vukarhi byakwe. U nwe jomela, xinwelo lexi dedelekisaka, u xi kukutlerile.
18  A a nga ri kona ni un’we wa vana hinkwavo lava a va velekeke loyi a a n’wi kongomisa, naswona a a nga ri kona ni un’we wa vana lava a va kuriseke loyi a a n’wi khoma hi voko.
19  Swilo sweswo swimbirhi swi ku werile. I mani la nga ta ku tshandzisa? Ku hlasela ni ku tshova, ndlala ni banga! I mani la nga ta ku chavelela?
20  Vana va wena va titivarile. Va etlele emakumu ka switarata hinkwaswo ku fana ni nyimpfu yo leva erikokeni, ku fana ni lava taleke vukarhi bya Yehovha, ku tshinya ka Xikwembu xa wena.”
21  Hikokwalaho u komberiwa ku yingisa leswi, Wena wansati la xanisekaka, la dakweke, kambe ku nga ri hi vhinyo.
22  Hosi, Yehovha, Xikwembu xa wena, lexi yimelelaka vanhu va xona, xi te: “Waswivo! Evokweni ra wena ndzi ta teka xinwelo lexi dedelekisaka. Jomela, xinwelo xa mina xa vukarhi—a wu nge he xi nwi.
23  Ndzi ta xi veka evokweni ra lava va ku karhataka, lava byeleke moya-xiviri wa wena va ku, ‘Nkhinsama leswaku hi kota ku tsemakanya,’ lerova a wu hambeta u endla nhlana wa wena wu fana ni misava, kukota xitarata xa lava tsemakanyaka.”
34  Tshinelani, n’wina matiko, mi ta twa; na n’wina vanhu va matiko, nyikelani nyingiso. Misava ni leswi teleke eka yona a swi yingise, tiko leri noneke ni ntshovelo wa rona hinkwawo.
2  Hikuva Yehovha u hlundzukele matiko hinkwawo, u karihele vuthu hinkwaro ra wona. U ta ma lovisa; u ta ma nyikela ma dlayiwa.
3  Kutani lava dlayiweke va wona va ta cukumetiwa; kasi mintsumbu ya wona, ku nun’hwa ka yona ku ta tlhandluka; kutani tintshava ti ta n’oka hikwalaho ka ngati ya wona.
4  Hinkwavo va vuthu ra le matilweni va ta bola. Kutani matilo ma ta songiwa, ku fana ni buku leyi songiwaka; ni vuthu ra vona ri ta tlhentlha hinkwaro, ku fana niloko tluka ri khutuka emurhini wa vhinya ni ku fana ni kuwa loko ri khutuka enkuweni.
5  “Kunene banga ra mina ri ta tsakamisiwa ematilweni. Waswivo! Ri ta ta ehenhla ka Edomu, ni le henhla ka vanhu lava ndzi va nyikeleke endzovisweni hi vululami.
6  Yehovha u ni banga; ri ta tala ngati; ri ta ntonta mafurha, hi ngati ya makhuna lamatsongo ni swiphongo, hi mafurha ya tinso ta makhuna. Hikuva Yehovha u ni xitlhavelo eBosira, ni ku dlayetela lokukulu etikweni ra Edomu.
7  Kutani tinkunzi to leva ti ta ta na vona, swinkunzana swin’we ni lava matimba; tiko ra vona ri ta tsakamisiwa hi ngati, ritshuri ra vona ri ta tala mafurha.”
8  Hikuva Yehovha u ni siku ra ku rihisela, lembe leri a nga ta rihisa Siyoni hikwalaho ka nandzu wa wona.
9  Kutani swinambyana swa yena swi ta hundzuka ntita, ritshuri ra yena ri hundzuka xivavula; tiko ra yena ri ta fana ni ntita lowu pfurhaka.
10  A wu nge timiwi nivusiku kumbe ninhlikanhi; musi wa yena wu ta tlhandluka hilaha ku nga riki na makumu. U ta va kwandzasi ku suka eka xitukulwana xin’wana ku ya eka xitukulwana xin’wana; a ku na munhu la nga ta tsemakanya eka yena hi masiku ni masiku.
11  Kutani gumba ni nungu swi ta tshama kona, swikhovha swa tindleve letikulu ni mawukuwuku swi ta tshama kona; kutani ehenhla ka yena u ta tshambulutela ngoti ya ku pima ya vuhava ni maribye ya ku onhaka.
12  Vanhu va yena va xiyimo xa le henhla—a va kona lava nga ta vitaneriwa evuhosini, tihosana ta yena hinkwato a ti nge vi nchumu.
13  Eka swihondzo swa yena swo tshama eka swona ku ta huma mitwa, swigatlu ni swihlonhlwana etindhawini ta yena leti tiyisiweke; u ta va ndhawu yo tshama ya tinhlati, xivava xa tinca.
14  Kutani lava tshamaka etindhawini leti nga riki na mati va ta hlangana ni swiharhi leswi rilaka, ni dimona leri nga ni xivumbeko xa mbuti ri ta vitana nakulobye. Ina, kunene makhuhunu ma ta humula, ma kuma ndhawu yo wisela eka yona.
15  Nyoka leyi tlulaka yi endle xisaka kona yi tshikela mandza, kutani yi ta ma tlhotlhorha yi ma hlengeleta endzhutini wa yona. Ina, swimhungu swi ta hlengeletana kona, xin’wana ni xin’wana ni munghana wa xona.
16  Lavisisani ebukwini ya Yehovha, mi hlaya swi twala: a xi kona ni xin’we lexi pfumalekaka eka swona; entiyisweni xin’wana ni xin’wana a xi tsandzeki ku va ni munghana, hikuva i nomu wa Yehovha lowu leriseke, naswona i moya wa yena lowu swi hlengeleteke.
17  Hi Yena loyi a swi hoxeleke vuhlolotwana, ni voko ra yena ri swi avele ndhawu hi ngoti ya ku pima. Swi ta tshama eka yona hilaha ku nga riki na makumu; swi ta tshama kona eka xitukulwana xin’wana ku ya eka xitukulwana xin’wana.
62  Hikwalaho ka Siyoni a ndzi nge miyeli, ni hikwalaho ka Yerusalema a ndzi nge tshami ndzi miyerile kukondza ku lulama ka yena ku huma kukota ku vangama, ni ku ponisiwa ka yena kukota xisana lexi hisaka.
2  “Kunene matiko ma ta vona ku lulama ka wena, Wena wansati, ni tihosi hinkwato ti ta vona ku vangama ka wena. Entiyisweni u ta vitaniwa hi vito lerintshwa, leri nomu wa Yehovha wu nga ta ri hlawula.
3  U fanele u va harhi ya ku saseka evokweni ra Yehovha, ni xifunengeto xa nhloko xa vuhosi exandleni xa Xikwembu xa wena.
4  A wu nge he pfuki u vuriwa wansati la siyiweke hi ku helela; ni tiko ra wena a ri nge he pfuki ri vuriwa leri pfumalaka vaaki; kambe wena u ta vitaniwa, Ku Tsaka Ka Mina Ku Le Ka Yena, ni tiko ra wena ri ta vitaniwa, La nga ni N’wini ku fana ni Wansati. Hikuva Yehovha u ta va a ku tsakerile, ni tiko ra wena ri ta va ni n’wini ku fana ni wansati.
5  Hikuva tanihi leswi jaha ri vaka n’wini wa nhwana la nga nsati wa rona, vana va wena va ta va n’wini wa wena onge hiloko u ri nsati wa vona. Naswona ku fana ni muteki loko a khana eka mutekiwa, Xikwembu xa wena xi ta khana ha wena hi ndlela yoleyo.
6  Oho Yerusalema, ndzi veke varindzi ehenhla ka marhangu ya wena. Siku hinkwaro ni vusiku hinkwabyo, nkarhi hinkwawo, va nga tshuki va tshama va miyela. “N’wina lava vulavulaka hi Yehovha, mi nga tshuki mi miyela,
7  naswona mi nga n’wi nyiki ku rhula kukondza a wu simeka wu tiya, ina, kukondza a veka Yerusalema wu va ku dzunisiwa emisaveni.”
8  Yehovha u hlambanyile hi voko rakwe ra xinene ni hi voko rakwe leri tiyeke: “A ndzi nge he tlheli ndzi nyika valala va wena koroni ya wena yi va swakudya, naswona vanhu vambe a va nge he yi nwi vhinyo ya wena leyintshwa, leyi u yi tirheleke hi matimba.
9  Kambe lava va yi hlengeletaka va ta yi dya, kunene va ta dzunisa Yehovha; kasi lava va yi hlengeletaka va ta yi nwa eswivaveni swa mina swo kwetsima.”
10  Humani, humani hi tinyangwa. Basisani ndlela ya vanhu. Fumbani, fumbani gondzo lerikulu. Ri suseni maribye. Yimiselani vanhu xikombiso.
11  Waswivo! Yehovha u endle leswaku swi twiwa exiphen’wini xa le kule swinene xa misava: “N’wina, byelani nhwanyana wa Siyoni mi ku, ‘Waswivo! Ku ponisiwa ka wena ka ta. Waswivo! Hakelo leyi a yi nyikaka yi na yena, ni hakelo leyi a yi humesaka yi le mahlweni ka yena.’”
12  Kunene vanhu va ta va vula vanhu vo kwetsima, lava kutsuriweke hi Yehovha; kutani wena u ta vuriwa, La Lavisisiweke, Muti Lowu Nga Siyiwangiki Hi Ku Helela.
57  Lowo lulama u lovile, kambe a nga kona loyi a swi tekelaka enhlokweni. Naswona vanhu va musa wa rirhandzu va lahliwa eka lava feke, kasi a nga kona loyi a xiyaka leswaku lowo lulama u susiwe hikwalaho ka khombo.
2  U nghena eku rhuleni; va wisa emasangwini ya vona, un’wana ni un’wana loyi a fambaka hi ku kongoma.
3  “Loko ku ri n’wina, tshinelani laha, n’wina vana va wansati la nga muvhumbhi, mbewu ya munhu wa vuoswi ni ya wansati la endlaka vunghwavava:
4  Xana i mani loyi mi n’wi tsakeleke? I mani loyi mi tshamelaka ku n’wi ahlamisela nomu, mi tshamela ku humesa ririmi? Xana a mi vona vana va ku tlula nawu, mbewu ya mavunwa,
5  lava pfukiwaka hi ku navela exikarhi ka mirhi leyikulu, ehansi ka murhi wun’wana ni wun’wana lowu vekaka mihandzu, mi dlayetela vana eminkoveni ehansi ka maribye ya mabako?
6  “Xiphemu xa wena xi ve emaribyeni yo rhetela ya nkova. Wona—a ma ri xiavelo xa wena. Ku tlula kwalaho, u ma chululele gandzelo ra swakunwa, u humese nyiko. Xana ndzi ta tichavelela hi swilo leswi?
7  Ehenhla ka ntshava yo tlakuka, yo leha, u veka sangu ra wena. U tlhele u tlhandlukela kona u ya humesa xitlhavelo.
8  Endzhaku ka nyangwa ni rimba u veka xitsundzuxo xa wena. Hikuva u tifunungurile u tlhandluka mina ndzi nga ri kona; u kurise sangu ra wena. Naswona wena u tiendlele ntwanano na vona. U rhandze sangu swin’we na vona. U vone xirho xa xinuna.
9  U rhelele hi tlhelo ra Meleki u ri ni mafurha, u hambeta u endla mafurha ya wena yo nun’hwela ma tala. U hambeta u rhuma vayimeri va wena ekule, u kala u ehlisela swilo eSheol.
10  U tirhe hi matimba hikwalaho ka tindlela ta wena to tala. A wu vulanga u ku, ‘A swi tshembisi!’ Matimba ya wena ma pfuxetiwile. Hi yona mhaka leyi u nga vabyangiki.
11  “I mani loyi a ku tshukiseke u sungula ku chava, lerova u hemba? Kambe a ku nga ri mina loyi u n’wi tsundzukeke. A wu vekanga nchumu embilwini. Xana a ndzi nga miyelanga, ndzi fihla timhaka? Hikwalaho a wu ndzi chavanga.
12  Mina ndzi ta twarisa ku lulama ka wena ni mintirho ya wena, leswaku a yi nge ku pfuni.
13  Loko u huwelela u kombela mpfuno, swilo swa wena leswi hlengeletiweke a swi nge ku kutsuli, kambe mheho yi ta swi teka hinkwaswo. Moya wu ta swi susa, kambe loyi a tumbelaka eka mina u ta dya ndzhaka ya tiko, a dya ni ndzhaka ya ntshava ya mina yo kwetsima.
14  Kunene un’wana u ta ku, ‘Fumbani, fumbani! Basisani ndlela. Susani xihinga xihi ni xihi endleleni ya vanhu va mina.’”
15  Hikuva Loyi a Tlakukeke, La nga le Henhla, loyi a tshamaka hi masiku ni loyi vito rakwe ri kwetsimaka, u te: “Ndzi tshama eku tlakukeni ni le ndhawini yo kwetsima, swin’we ni loyi a pfotlokeke ni lava va moya wo titsongahata, leswaku ndzi hanyanyisa moya wa lava va titsongahataka ni ku hanyanyisa mbilu ya lava va pfotlosiwaka.
16  Hikuva a ndzi nge lwi hilaha ku nga riki na makumu, kumbe ku hlundzuka hilaha ku nga heriki; hikuva moya wu ta tsana hikwalaho ka mina, ni swivumbiwa leswi hefemulaka leswi ndzi swi endleke.
17  “Ndzi hlundzukisiwe hi xihoxo xa mpindzulo wakwe wo biha, naswona ndzi n’wi bile, ndzi tumbeta xikandza xa mina, loko ndza ha hlundzukile. Kambe u hambete a famba endleleni ya mbilu yakwe kukota la xandzukeke.
18  Tindlela takwe ndzi ti vonile; hiloko ndzi sungula ku n’wi tshungula, ndzi n’wi kongomisa, ndzi n’wi riha hi ku n’wi chavelela ni vanhu va yena lava rilaka.”
19  “Ndzi tumbuluxa mbhandzu wa milomu. Ku ta va ni ku rhula loku tshamaka ku ri kona eka loyi a nga ekule ni loyi a nga ekusuhi,” ku vule Yehovha, “ndzi ta n’wi horisa.”
20  “Kambe lavo homboloka va fana ni lwandle leri yisiwaka hala ni hala, loko ri nga swi koti ku rhula mati ya rona ma tshamela ku humesa leswi milaka elwandle ni ndzhope.
21  Ku rhula a ku kona eka lavo homboloka,” ku vule Xikwembu xanga.
46  Bele u nkhinsamile, Ne-​bo u korhamile; swifaniso swa vona swa hava i swa swivandzana ni swa swifuwo, mindzhwalo ya vona, tinhundzu, i mpingu eka swiharhi leswi karhaleke.
2  Va fanele va korhama; va fanele va nkhinsama ehansi hinkwavo; kahle-kahle a va swi koti ku balekisa ndzhwalo, kambe moya-xiviri wa vona wu fanele wu ya evukhumbini.
3  “Ndzi yingise, Wena yindlu ya Yakobe, na n’wina hinkwenu lava seleke va yindlu ya Israyele, n’wina lava hundzisiweke hi mina ku suka ekhwirini, lava rhwariweke ku suka embelekweni.
4  Hambiloko munhu a ri emalembeni ya vudyuhari, ndza ha ri Mina; ni loko a ri ni misisi ya mpunga, ndzi ta hambeta ndzi n’wi rhwala. Kunene mina ndzi ta teka goza, leswaku ndzi rhwala, ndzi tlakula ni ku ponisa.
5  “Xana mi ta ndzi fanisa na mani kumbe mi ndzi ringanisa na mani kumbe mi ndzi fanisa na mani leswaku hi fana?
6  Ku ni lava humesaka nsuku hi vusopfa exipachini, naswona va pima silivhere hi mhandzi yo hayeka xikalo. Va thola la tirhaka hi nsimbi, kutani a yi endla xikwembu. Va tiwisela ehansi, ina, va nkhinsama.
7  Va xi rhwala hi katla, va xi byarha kutani va xi veka endhawini ya xona leswaku xi yima xi tiya. A xi suki endhawini leyi xi yimeke eka yona. Xa huweleriwa, kambe a xi hlamuli; a xi n’wi ponisi munhu emaxangwini yakwe.
8  “Tsundzukani leswi, leswaku mi va ni xivindzi. Swi vekeni embilwini, n’wina lava tlulaka nawu.
9  Tsundzukani swilo swo sungula swa nkarhi wa khale swinene, leswaku hi mina Loyi a nga ni Vukwembu kutani a ku na Xikwembu xin’wana, kumbe la fanaka na mina;
10  Loyi a vulaka ka ha ri eku sunguleni leswi nga ta humelela emakumu, ku sukela khale swinene a vula leswi nga si tshamaka swi endliwa; Loyi a nge, ‘Xikongomelo xa mina xi ta tiya, naswona hinkwaswo leswi ndzi swi tsakelaka ndzi ta swi endla’;
11  Loyi a vitanaka nyenyana leyi dyaka nyama ku suka evuhuma-dyambu, munhu la nga ta hetisisa swikongomelo swa mina ku suka etikweni ra le kule. Ndzi swi vurile; ndzi ta tlhela ndzi swi tisa. Ndzi swi vumbile, ndzi ta tlhela ndzi swi endla.
12  “Ndzi yingiseni, n’wina va timbilu ta matimba, n’wina lava nga ekule swinene ni ku lulama.
13  Ndzi tshinete ku lulama ka mina. A ku le kule, naswona ku ponisa ka mina a ku nge hlweli. Ndzi ta ponisa Siyoni, ndzi nyika Israyele ku saseka ka mina.”
37  Kuteloko Hosi Hezekiya a swi twa, xikan’we-kan’we a handzula tinguvu takwe hi le xikarhi a tifunengeta hi nguvu yo khwaxa, a nghena endlwini ya Yehovha.
2  Ku tlula kwalaho, a rhuma Eliyakimi, loyi a a lawula vandyangu, na Xebina lowa matsalana ni vavanuna lava kuleke va vaprista va funengele nguvu yo khwaxa va ya eka Esaya n’wana wa Amotsi lowa muprofeta.
3  Kutani va ku eka yena: “Hezekiya u te, ‘Siku leri i siku ra maxangu ni ra ku tshinya ni ra ku tikurisa ka xisandzu, hikuva vana va fike enon’wini wa mbeleko, kambe matimba ya ku veleka a ma kona.
4  Kumbexana Yehovha Xikwembu xa wena u ta twa marito ya Rabuxake, loyi hosi ya Asiriya hosi yakwe yi n’wi rhumeke ku ya tlhontlha Xikwembu lexi hanyaka, kunene u ta n’wi tengisa hikwalaho ka marito lawa Yehovha Xikwembu xa wena a ma tweke. Kutani u fanele u khongelela masalela lama nga ta kumeka.’”
5  Hiloko malandza ya Hosi Hezekiya ma fika eka Esaya.
6  Kutani Esaya a ku eka wona: “Mi ta byela hosi ya n’wina mi ku, ‘Yehovha u te: “U nga chavi hikwalaho ka marito lawa u ma tweke, lawa vatirhi va hosi ya Asiriya va ndzi rhukaneke ha wona.
7  Waswivo, ndzi nghenisa moya eka yena, kutani u ta twa xiviko, a tlhelela etikweni ra yena; kunene ndzi ta n’wi wisa hi banga etikweni ra yena.”’”
8  Endzhaku ka sweswo Rabuxake a tlhelela kutani a kuma hosi ya Asiriya yi lwa na Libna, hikuva a yi swi twile leswaku u sukile eLakixi.
9  Kutani u twe ku vuriwa leswi malunghana na Tiraka hosi ya Etiyopiya: “U humile ku ta lwa na wena.” Loko a swi twa, xikan’we-kan’we a rhuma varhumiwa eka Hezekiya, a ku:
10  “N’wina mi fanele mi byela Hezekiya hosi ya Yuda mi ku, ‘U nga pfumeli ku xisiwa hi Xikwembu xa wena lexi u xi tshembaka, xi ku: “Yerusalema a wu nge nyiketiwi evokweni ra hosi ya Asiriya.”
11  Waswivo! Wena u swi twile leswi tihosi ta Asiriya ti swi endleke eka matiko hinkwawo hi ku ma lovisa, xana wena u ta kutsuriwa?
12  Xana swikwembu swa matiko leswi vatatana va swi loviseke swi va kutsurile, hambi Gozana na Harani na Resefi ni vana va Edeni lava a va ri eTela-asara?
13  Yi kwihi hosi ya Hamati ni hosi ya Aripadi ni hosi ya muti wa Sefaravhayimi—ya Hena ni ya Ivha?’”
14  Hiloko Hezekiya a teka mapapila emavokweni ya varhumiwa a ma hlaya, endzhaku ka sweswo Hezekiya a tlhandlukela endlwini ya Yehovha, a ma phurumula emahlweni ka Yehovha.
15  Kutani Hezekiya a sungula ku khongela Yehovha, a ku:
16  “Oho Yehovha wa mavuthu, Xikwembu xa Israyele, la tshameke ehenhla ka makerubu, hi wena ntsena Xikwembu xa ntiyiso xa mimfumo hinkwayo ya misava. Hi wena la endleke matilo ni misava.
17  Oho Yehovha, rhiya ndleve ya wena u yingisa. Oho Yehovha, pfula mahlo ya wena u vona, u twa marito hinkwawo ya Senakeribi lawa a ma rhumeleke leswaku a tlhonthla Xikwembu lexi hanyaka.
18  Oho Yehovha, i ntiyiso leswaku tihosi ta Asiriya ti onhe matiko hinkwawo, ni tiko ra tona.
19  Kutani swikwembu swa tona swi hoxiwe endzilweni, hikuva a swi nga ri swikwembu, kambe a swi endliwe hi mavoko ya munhu, ntsandza ni ribye, lerova va swi lovisa.
20  Oho Yehovha Xikwembu xa hina, hi ponise evokweni ra yena, leswaku mimfumo hinkwayo ya misava yi ta tiva leswaku wena, Wena Yehovha, u [Xikwembu] u ri wexe.”
21  Kutani Esaya n’wana wa Amotsi a rhumela rito eka Hezekiya, a ku: “Yehovha Xikwembu xa Israyele u te, ‘Hikwalaho ka leswi u khongeleke eka mina malunghana na Senakeribi hosi ya Asiriya,
22  hi leri rito leri Yehovha a ri vuleke eka yena: “Nhwana wa Siyoni la nga tiviki nuna u ku langutele ehansi, u ku hlekurile.Nhwanyana wa Yerusalema u hlakahle nhloko endzhaku ka wena.
23  I mani loyi u n’wi tlhontlheke naswona u n’wi rhukaneke?Xana i mani loyi u n’wi tlakuseleke rito ra wenaNaswona, xana u tlakusela mahlo ya wena ehenhla?U swi endle hi xikongomelo xo lwa ni Mukwetsimi wa Israyele!
24  U tlhontlhe Yehovha hi malandza ya wena, u ku,‘Hi makalichi ya mina yo tala ya nyimpi, mina—Kunene ndzi ta tlhandlukela etindhawini ta tintshava leti tlakukeke,Eswiphen’wini swa le kule swinene swa Lebanoni;Ndzi ta tsema mikedari ya wona leyi tlakukeke, mirhi ya wona ya yunipa yo hlawuleka.Naswona ndzi ta nghena enhlohlorhini ya yona ya makumu, khwati ra ntanga wa yona wa mihandzu.
25  Kunene ndzi ta cela ndzi nwa mati,Naswona hi mikondzo ya milenge ya mina ndzi ta omisa misele hinkwayo ya Nayili ya le Egipta.’
26  Xana a wu swi twanga? Ku sukela enkarhini wa khale hi swona leswi ndzi nga ta swi endla.Ku sukela emasikwini lama hundzeke ndzi swi vumbile. Sweswi ndzi ta swi tisa.Kutani wena u ta endla leswaku miti leyi tiyisiweke yi va tinhulu ta marhumbi.
27  Vaaki va yona va ta hela matimba;Va ta tshuka, va khomiwa hi tingana.Va ta fana ni ximila xa nhova ni byanyi bya rihlaza,Byanyi bya malwangu ni bya masimu emahlweni ka mheho ya le vuxeni.
28  Ku tshama ka wena u miyerile ni ku huma ka wena ni ku nghena ka wena ndzi swi tiva kahle,Ni ku ndzi pfukela ka wena,
29  Hikuva ku ndzi pfukela ka wena ni ku vomba ka wena ku fikile etindleveni ta mina.Kunene ndzi ta veka xiove xa mina enhompfini ya wena ni tomu ra mina exikarhi ka milomu ya wena,Hakunene ndzi ta ku tlherisela endzhaku hi ndlela leyi u teke ha yona.”
30  “‘Xikombiso xa wena xi ta va lexi: Elembeni leri ku ta dyiwa ntshovelo wa mbewu leyi siyiweke, kutani hi lembe ra vumbirhi ku ta dyiwa koroni leyi milaka hi yoxe; kambe hi lembe ra vunharhu byalani mbewu, mi tshovela kutani mi rima masimu ya vhinya, mi dya mihandzu ya kona.
31  Kutani lava balekaka va yindlu ya Yuda, lava seleke, kunene va ta dzima timitsu ehansi kutani va humesa mihandzu ehenhla.
32  Hikuva eYerusalema ku ta huma masalela ni lava balekaka eNtshaveni ya Siyoni. Ku hiseka ka Yehovha wa mavuthu ku ta swi endla.
33  “‘Hikokwalaho Yehovha u vule leswi malunghana ni hosi ya Asiriya: “A yi nge ngheni emutini lowu, hambi nseve a yi nge wu copi kwalaho, kumbe yi wu hlasela hi xitlhangu, kumbe yi aka rirhangu ro anama leswaku yi wu sivelela.”’
34  “‘Ndlela leyi yi teke ha yona yi ta tlhela ha yona, naswona a yi nge ngheni emutini lowu,’ ku vula Yehovha.
35  ‘Kunene ndzi ta lwela muti lowu ndzi wu ponisa hikwalaho ka mina ni hikwalaho ka Davhida nandza wa mina.’”
36  Kutani ntsumi ya Yehovha yi huma yi ya dlaya va 185 000 enxaxeni wa Vaasiriya. Loko vanhu va pfuka nimpundzu, waswivo, hinkwavo a va ri mitsumbu.
37  Hikwalaho Senakeribi hosi ya Asiriya a suka a famba, kutani a tlhela a ya tshama eNinivha.
38  Kuteloko a ha nkhinsame endlwini ya Nisiroko xikwembu xakwe, Adrameleke na Xarezere, vana vakwe, va n’wi dlaya hi banga, kutani va balekela etikweni ra Ararati. Hiloko Esari-hadoni n’wana wakwe a sungula ku fuma ematshan’weni ya yena.
45  Yehovha u byele mutotiwa wakwe, Korexe, loyi ndzi khomeke voko rakwe ra xinene, leswaku a hlula matiko emahlweni ka yena, leswaku ndzi ntshunxa masenge ya tihosi; ndzi pfula timbati ta swikhweketo swimbirhi emahlweni ka yena, lerova ni tinyangwa ti nga pfariwi, a ku:
2  “Ndzi ta famba emahlweni ka wena, tindhundhuma ta tiko ndzi ta ti mbundzumuxa. Tinyangwa ta koporo ndzi ta ti tshovelela, ni swigogo swa nsimbi ndzi ta swi tsema.
3  Ndzi ta ku nyika xuma emunyameni ni xuma lexi fihliweke etindhawini leti tumbeleke, u ta tiva leswaku hi mina Yehovha, Loyi a ku vitanaka hi vito ra wena, Xikwembu xa Israyele.
4  Hikwalaho ka nandza wa mina Yakobe na Israyele muhlawuriwa wa mina, ndzi ku vitane hi vito ra wena; ndzi ku nyike vito leri xiximiwaka, hambileswi u nga ndzi tivangiki.
5  Hi mina Yehovha, ku hava un’wana. Handle ka mina a ku na Xikwembu. Ndzi ta ku khama swinene, hambileswi u nga ndzi tivangiki,
6  leswaku vanhu va ta tiva ku sukela eku humeni ka dyambu ni le ku peleni ka rona leswaku a ku na un’wana handle ka mina. Hi mina Yehovha, a ku na un’wana.
7  Ndzi endla ku vonakala, ndzi tumbuluxa munyama, ndzi endla ku rhula naswona ndzi tumbuluxa khombo, mina Yehovha, ndzi endla swilo leswi hinkwaswo.
8  “Oho n’wina matilo, thonisani mati lama humaka ehenhla; matilo lama nga ni mapapa a ma pfute ku lulama. Misava a yi pfuleke, yi tswala ku ponisiwa, yi humesa ni ku lulama hi nkarhi lowu fanaka. Mina Yehovha, ndzi swi tumbuluxile.”
9  Khombo eka loyi a kanetaneke ni Muvumbi wakwe, onge hiloko xipetlu xa mbita xi lwisana ni swipetlu swin’wana swa mbita swa misava! Xana vumba byi nga byela muvumbi wa byona byi ku: “U endla yini?” Ni ntirho wa wena wu ku: “A nga na mavoko”?
10  Khombo eka loyi a byelaka tatana a ku: “Xana u tatana wa yini?” eka wansati a ku: “I yini lexi ku vangelaka switlhavi swa ku veleka?”
11  Yehovha Mukwetsimi wa Israyele ni Muvumbi wa yena u te: “Ndzi vutiseni swilo leswi taka malunghana ni vana va mina; naswona mi fanele mi ndzi vutisa malunghana ni ntirho wa mavoko ya mina.
12  Mina ndzi endle misava ndzi tlhela ndzi tumbuluxa ni munhu ehenhla ka yona. Mina—matilo ma andlariwe hi mavoko ya mina, ni vuthu ra wona hinkwaro ndzi ri lerisile.”
13  “Mina ndzi pfuxe munhu wo karhi hi ku lulama, ni tindlela ta yena hinkwato ndzi ta ti endla ti lulama. Hi yena la nga ta aka muti wa mina, lava nga va mina u ta va ntshunxa evukhumbini, ku nga ri hi nxavo kumbe hi ku fumbarherisa,” ku vula Yehovha wa mavuthu.
14  Yehovha u te: “Vatirhi lava nga hakeriwiki va Egipta ni vabindzuri va Etiyopiya ni Vasebiya, vanhu vo leha, va ta ta eka wena, naswona va ta va va wena. Va ta ku sala endzhaku; va ta ta va bohiwe hi tinsimbi, va ta ku nkhinsamela. Va ta ku khongela, va ku, ‘Hakunene Xikwembu xi ni vun’we na wena, a ku na un’wana; a ku na Xikwembu xin’wana.’”
15  Entiyisweni u Xikwembu lexi xi titumbetaka, Xikwembu xa Israyele, Muponisi.
16  Kunene va ta khomiwa hi tingana, va tlhela va tsongahatiwa hinkwavo ka vona. Hinkwavo vaendli va swivumbeko swa swifaniso swa hava va ta famba hi ku tsongahatiwa.
17  Loko ku ri Israyele, kunene u ta ponisiwa hi Yehovha hi ku ponisa loku nga riki na makumu. N’wina a mi nge khomiwi hi tingana, naswona a mi nge tsongahatiwi hilaha ku nga riki na makumu, hi masiku.
18  Hikuva Yehovha, Mutumbuluxi wa matilo, Yena Xikwembu xa ntiyiso, Muvumbi wa misava ni Muendli wa yona, Yena Loyi a yi simekeke yi tiya, loyi a nga yi tumbuluxelangiki swa hava, loyi a yi vumbeke leswaku ku akiwa eka yona, u te: “Hi mina Yehovha, a ku na un’wana.
19  A ndzi vulavulanga ndzi ri evutumbelweni, endhawini ya misava leyi nga munyama; kumbe ndzi byela mbewu ya Yakobe ndzi ku, ‘Mi ta ndzi lavela swa hava.’ Hi mina Yehovha, la vulavulaka swo lulama, la vulaka leswinene.
20  “Hlengeletanani mi ta. Tshinelani, n’wina lava balekeke ematikweni. Lava rhwalaka ntsandza wa xifaniso xa vona lexi vatliweke a va tivanga nchumu, ni lava va khongelaka xikwembu lexi nga swi kotiki ku ponisa.
21  Vulani xiviko xa n’wina ni marito ya n’wina. Ina, a va kanele hi vun’we. I mani loyi a endleke leswaku leswi swi twiwa ku sukela enkarhini wa khale swinene? I mani loyi a swi vekeke ku sukela enkarhini wolowo? Xana a hi mina, Yehovha, loyi handle ka yena ku nga riki na Xikwembu xin’wana; Xikwembu xo lulama ni Muponisi, lexi ku nga riki na xin’wana handle ka xona?
22  “Hundzulukelani eka mina mi ponisiwa, hinkwenu lava nga emakumu ka misava; hikuva hi mina Xikwembu, naswona a ku na xin’wana.
23  Ndzi hlambanyile hi mina n’wini—enon’wini wa mina ku hume rito hi ku lulama, lerova a ri nge vuyi—leswaku tsolo rin’wana ni rin’wana ri ta ndzi nkhinsamela, ririmi rin’wana ni rin’wana ri ta hlambanya,
24  ri ku, ‘Hakunene Yehovha u ni ku lulama ni ntamu lowu teleke. Hinkwavo lava n’wi karihelaka va ta ta eka yena hi ku kongoma, va khomiwa hi tingana.
25  Eka Yehovha mbewu hinkwayo ya Israyele yi ta tikomba yi lulamile naswona yi ta tibuma.’”
52  Pfuka, pfuka, tiambexe ntamu wa wena, Wena Siyoni! Ambala tinguvu ta wena to saseka, Wena Yerusalema, muti wo kwetsima! Hikuva loyi a nga yimbangiki ni loyi a nga basangiki a nge he ngheni eka wena.
2  Tidzudze ritshuri, pfuka, tshama ehansi, Wena Yerusalema. Tintshunxe switsimbo swa nhamu ya wena, Wena nhwanyana wa Siyoni la nga khumbi.
3  Hikuva Yehovha u te: “N’wina mi xaviseriwe swa hava, naswona a mi nge xaviwi hi mali.”
4  Hikuva Yehovha, Hosi leyi Lawulaka u te: “Vanhu va mina va rhelele aEgipta eku sunguleni va ya luvela kona; kasi loko ku ri Asiriya u va tshikilerile ku nga ri na xivangelo.”
5  “Kutani, xana ndzi vuyeriwa hi yini laha?” ku vula Yehovha. “Hikuva vanhu va mina va tekiwe swa hava. Lava va va fumaka va tshamela ku kolola,” ku vula Yehovha, “naswona nkarhi hinkwawo, siku hinkwaro, vito ra mina a ri khomiwa hi ndlela leyi nga kombisiki xichavo.
6  Hikwalaho ka sweswo vanhu va mina va ta tiva vito ra mina, hi xivangelo xexo esikwini rero, hikuva hi mina Loyi a vulavulaka. Waswivo! Hi mina.”
7  Milenge ya loyi a tisaka mahungu lamanene ya languteka hakunene ehenhla ka tintshava, loyi a twarisaka ku rhula, loyi a tisaka mahungu lamanene ya leswo antswa, loyi a twarisaka ku ponisiwa, loyi a byelaka Siyoni a ku: “Xikwembu xa wena i hosi!”
8  Yingisa! Varindzi va wena va ta tlakusa rito ra vona. Hi vun’we va hambeta va huwelela hi ku tsaka; hikuva va ta vona hi tihlo rin’we loko Yehovha a tlherisela Siyoni.
9  Khanani, huwelelani hi ku tsaka hi vun’we, n’wina tindhawu leti onhakeke ta Yerusalema, hikuva Yehovha u chavelele vanhu vakwe; u kutsule Yerusalema.
10  Yehovha u pfule voko rakwe ro kwetsima ematihlweni ya matiko hinkwawo; makumu hinkwawo ya misava ma fanele ma vona ku ponisiwa loku humaka eka Xikwembu xa hina.
11  Sukani, sukani, humani kona, mi nga khumbi nchumu lexi nga basangiki; humani exikarhi ka yena, tshamani mi basile, n’wina lava rhwalaka swibya swa Yehovha.
12  Hikuva n’wina mi ta huma mi nga chavi nchumu, naswona a mi nge fambi hi ku chava. Hikuva Yehovha u ta va a famba emahlweni ka n’wina, Xikwembu xa Israyele xi ta mi rindza endzhaku.
13  Waswivo! Nandza wa mina u ta endla hi ku twisisa. U ta va exiyin’weni lexi tlakukeke naswona kunene u ta tlakusiwa, a yisiwa ehenhla swinene.
14  Hilaha vo tala a va n’wi languta hakona hi ku hlamala—ku onhaka ka ku languteka kakwe ku ve kukulu swinene ku tlula ka munhu wihi ni wihi naswona xivumbeko xakwe lexikulu a xi tlula xa vana va vanhu—
15  u ta chavisa matiko yo tala hi ndlela yoleyo. Tihosi ti ta pfala milomu emahlweni ka yena, hikuva entiyisweni ti ta vona leswi ti nga si tshamaka ti runguleriwa swona, naswona ti ta yisa miehleketo eka leswi ti nga si tshamaka ti swi twa.
23  Ku avanyisiwa ka Tiri: Kololani, n’wina swikepe swa Taraxixi, hikuva yi phangiwile a ya ha ri hlaluko, a ya ha ri ndhawu yo nghena eka yona. Va hlavuteriwile ku suka etikweni ra Kitimi.
2  Miyelani, n’wina vaaki va le ribuweni. Vabindzuri va le Sidoni, lava pelaka lwandle—va tele eka wena.
3  Naswona ematini yo tala a ku ri ni mbewu ya Xihoro, ntshovelo wa Nayili, ku bindzula ka yena; kutani yi ve mpindzulo wa matiko.
4  Khomiwa hi tingana, Wena Sidoni; Wena khokholo ra lwandle, hikuva lwandle ri te: “A ndzi vanga na swona switlhavi swa ku veleka, naswona a ndzi velekanga, ni majaha a ndzi ma kurisanga, hambi ku kurisa vanhwana.”
5  Ku fana ni le ka xiviko lexi yelanaka na Egipta, ni vanhu va ta twa ku vava lokukulu hi xiviko xa Tiri.
6  Pelelani eTaraxixi; kololani, n’wina vaaki va le ribuweni.
7  Xana lowu hi wona muti wa n’wina lowu a wu khana ku sukela emasikwini ya khale swinene, ku sukela eminkarhini ya wona yo sungula? Milenge ya wona a yi hamba yi wu yisa ekule wu ya luvela kona.
8  I mani la nyikeke xiboho lexi ehenhla ka Tiri, la tlhandlekaka tiharhi, loyi vabindzuri vakwe a va ri tihosana, loyi van’wamabindzu vakwe a va xiximeka emisaveni?
9  Yehovha wa mavuthu u nyike xiboho lexi, leswaku a nyamisa ku tinyungubyisa ka ku saseka hinkwako, ku hlekula hinkwavo lava xiximekaka emisaveni.
10  Pelela etikweni ra wena ku fana ni Nambu wa Nayili, Wena nhwanyana wa Taraxixi. Vumakelo bya swikepe a bya ha ri kona.
11  Voko rakwe u ri tshambulutele ehenhla ka lwandle; u ninginise mimfumo. Yehovha u humese xileriso ku lwa na Fenikiya, ku lovisa makhokholo ya yena.
12  Yena u ri: “U nga ha tlheli u khana, Wena la tshikileriweke, nhwana wa Sidoni. Yima, pelela eKitimi. Hambi kwale a wu nge ku kumi ku wisa.”
13  Vona! Tiko ra Vakalidiya. Hi lava vanhu va kona—a ku nga ri Asiriya—va yi endle yi va ya lava tshamaka ekwandzasini. Va yimise swihondzo swo sirhelela swa vona; va hahlule swihondzo swa yona swo tshama eka swona; yi endliwe rhumbi leri hirimukaka.
14  Kololani, n’wina swikepe swa Taraxixi, hikuva khokholo ra n’wina ri phangiwile.
15  Kutani esikwini rero Tiri u ta rivariwa ku ringana malembe ya 70, ku fana ni masiku ya hosi yin’we. Eku heleni ka malembe ya 70, eTiri ku ta fika leswi fanaka ni risimu ra nghwavava:
16  “Teka haripa, rhendzeleka ni muti, Wena nghwavava leyi rivariweke. Endla hilaha u nga swi kotaka hakona ku chaya timbila ta tingoti; endla tinsimu ta wena ti tala leswaku u ta tsundzukiwa.”
17  Kutani eku heleni ka malembe ya 70, Yehovha u ta yisa nyingiso eka Tiri, yena u ta ya lava hakelo ya yena, a endla vunghwavava ni mimfumo hinkwayo ya misava ehenhla ka vuandlalo bya misava.
18  Kutani mpindzulo wa yena ni ku thoriwa ka yena ku ta va nchumu wo kwetsima eka Yehovha. A nge hlayisiwi, kumbe ku hlengeletiwa, hikuva hakelo ya yena yi ta va ya lava tshamaka emahlweni ka Yehovha, leswaku va dya va xurha ni ku ambala leswo xonga.
42  Waswivo! Nandza wa mina, loyi ndzi n’wi khomaka swi tiya! Muhlawuriwa wa mina, loyi moya-xiviri wa mina wu n’wi amukeleke! Ndzi nghenise moya wa mina eka yena. U ta tisa vululami ematikweni.
2  A nge huweleli kumbe a tlakusa rito, naswona rito rakwe a nge ri twarisi exitarateni.
3  Ku hava rihlanga leri khinyekeke leri a nga ta ri pfotlosa; naswona rivoni ra ngoti leri ketimelaka a nge ri timi. U ta tisa vululami hi ntiyiso.
4  A nge tsani kumbe a pfotlosiwa kukondza a veka vululami emisaveni; naswona swihlala swi ta tshama swi rindzele nawu wakwe.
5  Leswi hi leswi vuriweke hi Xikwembu xa ntiyiso, Yehovha, Mutumbuluxi wa matilo ni Lonkulu loyi a ma anamisaka; Loyi a andlalaka misava ni ntshovelo wa yona, Loyi a nyikaka vanhu lava nga eka yona ku hefemula, ni moya eka lava fambaka eka yona:
6  “Mina Yehovha ndzi ku vitane hi ku lulama, hiloko ndzi khoma voko ra wena. Ndzi ta ku hlayisa kutani ndzi ku nyika u va ntwanano wa vanhu, u kotisa ku vonakala ka matiko,
7  leswaku u pfula mahlo lama feke, u humesa mukhotsiwa ekhotsweni ra munyama, u va humesa eku bohiweni lava tshamaka emunyameni.
8  “Hi mina Yehovha. Rero i vito ra mina; naswona ku vangama ka mina a ndzi ku nyiki un’wana, ni ku dzunisa ka mina a ndzi ku nyiki swifaniso leswi vatliweke.
9  “Swilo swo sungula—hi leswi swi fikile, kambe ndzi twarisa swilo leswintshwa. Swi nga si humelela, ndzi mi twisa swona.”
10  Yimbelelelani Yehovha risimu lerintshwa, ku dzunisa ka yena ku ya fika emakumu ya misava, n’wina lava rhelelaka elwandle ni le ka leswi teleke eka rona, n’wina swihlala na n’wina lava tshamaka eka swona.
11  Mananga ni miti ya wona a ma tlakuse rito, swimitana leswi Kedari a tshamaka eka swona. Lava akeke eribyeni a va be nkulungwana. Vanhu a va huwelele hi matimba va ri ehenhla ka tintshava.
12  A va nyike Yehovha ku vangama naswona a va twarise ku dzuneka ka yena va ri eswihlaleni.
13  Yehovha u ta huma kukota munhu wa matimba. U ta hiseka ku fana ni loyi a lwaka nyimpi. Ina, u ta huwelela, a ba hungwe ra nyimpi; u ta tikomba a ri ni matimba lamakulu ehenhla ka valala vakwe.
14  “Ndzi miyele nkarhi wo leha. Ndzi tshame ndzi miyerile. Ndzi hambete ndzi tikhoma. Ndzi ta konya kukota wansati la velekaka, ndzi hefemulela ehenhla, ndzi hefemuteka hi nkarhi lowu fanaka.
15  Ndzi ta onha tintshava ni switsunga, naswona swimila swa swona hinkwaswo ndzi ta swi omisa. Kutani milambu ndzi ta yi hundzula swihlala, tindhawu ta mati leti nga ni tinhlanga ndzi ta ti omisa.
16  Kutani ndzi ta endla lava feke mahlo va famba endleleni leyi va nga yi tivangiki; ndzi ta va fambisa endleleni leyi va nga yi tivangiki. Ndhawu ya munyama leyi nga emahlweni ka vona ndzi ta yi hundzula ku vonakala, kasi misava leyi nga rikhwarha ndzi ta yi hundzula tiko leri nga rivala. Leswi i swilo leswi ndzi nga ta va endlela swona, a ndzi nge va siyi.”
17  Va ta tlheriseriwa endzhaku, va ta khomiwa hi tingana letikulu, lava tshembaka xifaniso lexi kovotliweke, lava byelaka xifaniso lexi endliweke hi ku n’okisiwa va ku: “N’wina mi swikwembu swa hina.”
18  Twanani, n’wina lava feke tindleve; kutani mi languta leswaku mi vona, n’wina lava feke mahlo.
19  I mani la feke mahlo, loko ku nga ri nandza wa mina, naswona i mani la feke tindleve ku fana ni murhumiwa wa mina loyi ndzi n’wi rhumaka? I mani la feke mahlo ku fana ni loyi a hakeriwaka, kumbe la feke mahlo ku fana ni nandza wa Yehovha?
20  A ku ri mhaka ya ku vona swilo swo tala, kambe a wu xiyanga. A ku ri mhaka ya ku pfula tindleve, kambe a wu yingisanga.
21  Yehovha hi byakwe hikwalaho ka ku lulama u tsakele ku tlakusa nawu, a wu endla wu va wukulu.
22  Kambe i vanhu lava phangeriweke, va tekeriwa swilo, hinkwavo va siveleriwe emigodini, naswona va fihliwe etindlwini ta vubohiwa. Va phangiwe ku nga ri na mukutsuri, va tekiwa ku nga ri na loyi a nge: “Vuyisa!”
23  I mani loyi a nga ta yingisa leswi exikarhi ka n’wina? I mani la nga ta nyikela nyingiso, a yingisa eminkarhini leyi nga ta ta?
24  I mani loyi a nyikeleke Yakobe a va wo phanga, na Israyele eka vaphangi? Xana a hi yena Yehovha, Loyi hi n’wi dyoheleke, loyi va nga swi lavangiki ku famba etindleleni ta yena ni nawu wa yena va nga wu yingisangiki?
25  Kutani Yena a ya emahlweni a chululela vukarhi ehenhla ka yena, ku hlundzuka kakwe ni ntamu wa nyimpi. Hiloko swi hambeta swi n’wi dya matlhelo hinkwawo, kambe a nga lemukanga; swi hambeta swi vuvumela ehenhla ka yena, kambe a swi nghenanga embilwini yakwe.
22  Ku avanyisiwa ka nkova wa xivono: Kutani, swo yini ha wena leswi u tlhandlukeke hi ku helela u ya elwangwini?
2  A wu tele ku pfilunganyeka, muti wa huwa, muti lowu khanaka. Lava dlayiweke va wena a va dlayiwanga hi banga, hambi ku ri lava feke enyimpini.
3  Hinkwavo vafumi va wena va tihanyi va baleke hi nkarhi wun’we. Va khotsiwile handle ko tirhisa vurha. Vanhu va wena hinkwavo lava kumiweke, va khotsiwe swin’we. A va balekile va ya ekule.
4  Hi yona mhaka leyi ndzi nga te: “Tshikani ku ndzi honolela. Ndzi ta kombisa mbitsi hi ku rila. Mi nga sindzisi ku ndzi chavelela hikwalaho ka ku phangiwa ka nhwanyana wa vanhu va mina.
5  Hikuva i siku ra mpfilumpfilu ni ra ku kandziyela ni ra ku pfilunganyeka leri Hosi leyi Lawulaka, Yehovha wa mavuthu, a ri tiseke enkoveni wa xivono. Ku ni la mbundzumuxaka khumbi, ni xirilo entshaveni.
6  Naswona Elami u teke nkotloto wa miseve hi tihanci, ekalichini ya nyimpi ya munhu wa la misaveni; kasi Kiri yena u funungule xitlhangu.
7  Kutani rivala ra le hansi ra wena leri hlawulekeke ri ta tala makalichi ya nyimpi, kunene tihanci ti ta yima hi le nyangweni,
8  ku ni loyi a nga ta susa xisirhelelo xa Yuda. Kutani esikwini rero u ta languta tlhelo ra vuhlayiselo bya swihlomo endlwini ya le khwatini,
9  kunene n’wina mi ta vona timbhovo ta rirhangu ra Muti wa Davhida, hikuva ti ta va ti tele. Mi ta hlengeleta mati ya xidziva xa le hansi.
10  Entiyisweni mi ta hlaya tindlu ta Yerusalema. Mi ta hirimuxa ni tindlu leswaku rirhangu ri nga fikeleleki.
11  Kutani mi fanele ku endla xihlambelo exikarhi ka marhangu lamambirhi, xa mati ya xidziva xa khale. Kunene a mi nge n’wi languti Muendli Lonkulu wa xona, ni loyi a xi vumbeke khale swinene a mi nge n’wi voni.
12  “Hosi leyi Lawulaka, Yehovha wa mavuthu, esikwini rero u ta endla leswaku ku riliwa, ku biwa nkosi, ku tsemetiwa mpandla ni leswaku ku khamiwa nguvu yo khwaxa.
13  Kambe waswivo, ku khana ni ku tsaka, ku dlayiwa ka tihomu ni ku tlhaviwa ka tinyimpfu, ku dyiwa ka nyama ni ku nwiwa ka vhinyo, ‘A ku dyiweni, ku nwiwa, hikuva mundzuku hi ta fa.’”
14  Yehovha wa mavuthu u tihlavuterile etindleveni ta mi-​na: “‘A mi nge rivaleriwi xidyoho lexi mi nga si fa,’ ku vula Hosi leyi Lawulaka, Yehovha wa mavuthu.”
15  Hosi leyi Lawulaka, Yehovha wa mavuthu, u te: “Famba u ya nghena eka mulanguteri loyi, eka Xebina, loyi a lawulaka yindlu,
16  ‘I yini lexi nga xa wena laha, naswona i mani la nga wa wena laha, leswi u ticeleleke xilahlo laha?’ U ticelela xilahlo laha ku tlakukeke; u tikovotlela vutshamo eribyeni.
17  ‘Waswivo! Yehovha u ku cukumetela ehansi hi ku cukumeta lokukulu, Wena munhu la tiyeke emirini, a ku khoma hi matimba.
18  Kunene u ta ku tsondzela swi tiya, kukota bolo etikweni ro anama. U ta fela kona, naswona makalichi ya ku vangama ka wena ma ta va tingana ta yindlu ya n’wini wa wena.
19  Naswona ndzi ta ku hlongola exikhundlheni xa wena; u ta wisiwa exitshan’weni xa wena xa ximfumo.
20  “‘Kutani esikwini rero ndzi ta vitana nandza wa mina, ku nga Eliyakimi n’wana wa Hilkiya.
21  Ndzi ta n’wi ambexa nguvu yo leha ya wena, ndzi ta n’wi khama hi nceka wa wena, vulawuri bya wena ndzi ta byi veka evokweni rakwe; u ta va tata wa vaaki va Yerusalema ni yindlu ya Yuda.
22  Naswona xilotlelo xa yindlu ya Davhida ndzi ta xi veka ekatleni rakwe, u ta pfula a nga vi kona la pfalaka, kutani u ta pfala a nga vi kona la pfulaka.
23  Ndzi ta n’wi dzima kukota mhingu endhawini leyi tshamaka hi masiku, u ta fana ni xiluvelo xa ku vangama endlwini ya tata wakwe.
24  Kutani ku vangama hinkwako ka yindlu ya tata wakwe va ta ku hayeka eka yena, vatukulu ni swihluke, swibya hinkwaswo swa muxaka lowutsongo, swibya swa nkambana swin’we ni swibya hinkwaswo swa makhuwana lamakulu.
25  “‘Esikwini rero,’ ku vula Yehovha wa mavuthu, ‘mhingu leyi dzimiwaka endhawini leyi tshamaka hi masiku yi ta susiwa, yi ta ceriwa yi wa, ndzhwalo lowu wu nga ehenhla ka yona wu ta susiwa, hikuva Yehovha u swi vurile.’”
38  Emasikwini wolawo Hezekiya a a vabyela ku fa. Hikwalaho Esaya n’wana wa Amotsi lowa muprofeta a ta eka yena a ku: “Yehovha u te, ‘Nyika vandyangu wa wena swileriso, hikuva wena u ta fa kunene, a wu nge hanyi.’”
2  Hiloko Hezekiya a hundzuluxela xikandza xakwe ekhumbini a sungula ku khongela Yehovha
3  a ku: “Oho Yehovha, ndzi kombela u tsundzuka ndlela leyi ndzi fambeke ha yona emahlweni ka wena hi ntiyiso ni hi mbilu leyi heleleke, naswona ndzi endle leswi a swi lulamile ematihlweni ya wena.” Kutani Hezekiya a rila swinene.
4  Kutani rito ra Yehovha ri fika eka Esaya, ri ku:
5  “Famba u ya byela Hezekiya u ku, ‘Yehovha Xikwembu xa Davhida tata wa wena u te: “Xikhongelo xa wena ndzi xi twile. Mihloti ya wena ndzi yi vonile. Kutani ndzi engetela masiku ya wena hi malembe ya 15;
6  naswona exandleni xa hosi ya Asiriya ndzi ta ku kutsula wena ni muti lowu, ni muti lowu ndzi ta wu lwela.
7  Kutani hi lexi xikombiso xa wena lexi humaka eka Yehovha, xa leswaku Yehovha u ta ri hetisisa rito leri a ri vuleke:
8  Xindzhuti xa swikhandziyo leswi rhelelaka eswikhandziyweni swa Akazi hi dyambu, ndzi swi tlherisela endzhaku hi swikhandziyo swa khume.”’” Kutani dyambu ri tlhelela endzhaku hakatsongo-tsongo eswikhandziyweni leswi ri rheleleke ha swona.
9  Leswi tsariweke hi Hezekiya hosi ya Yuda, enkarhini lowu a vabyeke ha wona kutani a hanyanya eku vabyeni kakwe.
10  Mina ndzi te: “Exikarhi ka masiku ya mina ndzi ta ya etinyangweni ta Sheol.Ndzi ta tsoniwa malembe ya mina lama seleke.”
11  Ndzi te: “A ndzi nge n’wi voni Yah, yena Yah, etikweni ra lava hanyaka.Vanhu a ndzi nge he va languti—ni tiko ra vaaki lava feke.
12  Vutshamo bya mina byi simuriwile, byi susiwa eka mina ku fana ni ntsonga wa varisi.Ndzi songe vutomi bya mina ku fana ni muluki wa mapesa;Ndza huburiwa eka tiharhana ta ngoti leyi huleriwaka yi ya ehansi.Ku sukela nimpundzu ku ya fika nivusiku wa ndzi nyiketa.
13  Ndzi tikhongoterile ku fikela nimixo.Ku fana ni nghala, u tshamela ku tshova marhambu ya mina hinkwawo;Ku sukela nimpundzu ku ya fika nivusiku wa ndzi nyiketa.
14  Ku fana ni mbewulana, bokota, ndzi tshamela ku tsetsesela;Ndzi tshamela ku gugurhela ku fana ni tuva.Mahlo ya mina ma langute hi ku karhala eku tlakukeni:‘Oho Yehovha, ndzi tshikilelekile. Ndzi seketele.’
15  Ndzi ta vulavula yini, kunene yena u ta ndzi byela yini?Na yena u teke goza.Ndzi hambeta ndzi famba hi ku tshembeka malembe ya mina hinkwawo, moya-xiviri wa mina wu ri ni mbitsi.
16  ‘Oho Yehovha, hikwalaho ka sweswo va hambeta va hanya; ku fana ni un’wana ni un’wana, byi tano vutomi bya moya wa mina.U ta ndzi hanyisa, kunene u ndzi londzovota ndzi hanya.
17  Waswivo! Ematshan’weni ya ku rhula ndzi ve ni leswo bava, ina, leswo bava;Kutani wena u tihlanganise ni moya-xiviri wa mina u wu sivela emugodini wa ku mbundzumuka.Hikuva swidyoho swa mina hinkwaswo u swi lahlele enhlaneni wa wena.
18  Hikuva Sheol a hi yona leyi nga ku dzunisaka; rifu a ri nge ku dzunisi.Lava rhelelaka emugodini a va nge wu tshembi ntiyiso wa wena.
19  La hanyaka, la hanyaka, hi yena la nga ku dzunisaka,Hilaha ndzi nga endlaka hakona esikwini leri.Tatana a nga nyika vana vakwe vutivi malunghana ni ntiyiso wa wena.
20  Oho Yehovha, ndzi ponise, kutani hi ta ba timbila ta tingoti ta minaMasiku hinkwawo ya vutomi bya hina endlwini ya Yehovha.’”
21  Kutani Esaya a ya emahlweni a ku: “A va teke xipambana xa makuwa lama omisiweke, va xi chukuchela ehenhla ka rhumba, leswaku a hola.”
22  Hi nkarhi wolowo, Hezekiya a ku: “Hi xihi xikombiso xa leswaku ndzi ta tlhandlukela endlwini ya Yehovha?”
32  Waswivo! Hosi yi ta fuma hi ku tshembeka; kasi tihosana, ti ta va tihosana hi vululami.
2  Kutani un’wana ni un’wana u ta va ndhawu ya ku tifihla emhehweni ni vutumbelo exidzedzeni, ku fana ni swinambyana swa mati etikweni leri nga riki na mati, ku fana ni ndzhuti wa ribye lerikulu etikweni leri omeke.
3  Mahlo ya lava vonaka a ma nge namarhelani, ni tindleve ta lava twaka ti ta nyikela nyingiso.
4  Mbilu ya lava matlotlo yi ta ehleketisisa vutivi, ni ririmi ra lava nghanghamelaka ri ta hatlisa ku vulavula leswi twalaka.
5  Lowo hunguka a nge he vitaniwi leswaku wa hanana; kasi munhu wo kala nawu a ku nge vuriwi leswaku i wa xiyimo xa le henhla;
6  hikuva lowo hunguka u ta vulavula vuhunguki ntsena, ni mbilu yakwe yi ta tirhela leswo biha, yi tirhela vugwinehi ni ku vulavula leswi hambukeke hi Yehovha, ku endlela leswaku moya-xiviri wa la nga ni ndlala wu pfumala, naswona loyi a nga ni torha u n’wi pfumata xakunwa.
7  Loko ku ri munhu wo kala nawu, switirho swakwe swi bihile; u bohe makungu ya ku tikhoma ko biha, ku lovisa lava xanisekaka hi marito ya mavunwa, hambiloko xisiwana xi vulavula leswi lulameke.
8  Loko ku ri lonene, u bohe makungu ya leswinene; naswona u ta yimelela swilo leswinene.
9  “N’wina vavasati lava tshamisekeke, pfukani, yingisani rito ra mina! N’wina vanhwanyana lava nga khathaliki, yingisani marito ya mina!
10  Ku nga si hela lembe ni masikunyana n’wina lava nga khathaliki mi ta rhurhumela, hikuva ku khiwa ka madiriva ku ta va ku herile kambe a ku nge hlengeletiwi mbhandzu.
11  Rhurhumelani, n’wina vavasati lava tshamisekeke! Rhurhumelani, n’wina lava nga khathaliki! Hluvulani, mi nga ambali nchumu, kutani mi tikhama hi nguvu yo khwaxa eswisutini.
12  Tibeneni swifuva mi rilela masimu lama navelekaka, mi rilela murhi wa vhinya lowu vekaka mbhandzu.
13  Ehenhla ka misava ya vanhu va mina ku huma mitwa yinene, swihlahla swa swihlonhlwana, hikuva swi le henhla ka tindlu hinkwato ta ku khana, ina, muti lowu teleke ntsako.
14  Hikuva xihondzo xo tshama eka xona xi fularheliwile, mpfilumpfilu lowu a wu ri emutini a wa ha ri kona; Ofeli ni xihondzo xo rindza swi hundzuke masimu lama nga riki na nchumu, timangwa ti khana eka swona, swi va madyelo ya mintlhambi hilaha ku nga riki na makumu;
15  kukondza moya wu chuluriwa eka hina wu huma ehenhla, niloko mananga se ma hundzuke ntanga wa mihandzu, ni ntanga wa mihandzu wu tekiwa wu ri khwati ra xiviri.
16  “Kunene vululami byi ta tshama emananga, kasi ku tshembeka ku ta tshama entangeni wa mihandzu.
17  Kutani ntirho wa ku lulama ka ntiyiso wu ta va ku rhula; kasi vutirheli bya ku lulama ka ntiyiso, byi ta va ku miyela ni nsirhelelo hilaha ku nga riki na makumu.
18  Vanhu va mina va ta tshama endhawini yo rhula ni le ka vutshamo lebyi tshembiwaka hi ku helela ni le tindhawini to wisela leti nga kavanyetiwiki.
19  Kunene ku ta na xihangu loko khwati ri wa ni muti wu tsongahatiwa wu va exiyin’weni xa le hansi.
20  “Ma tsaka n’wina lava byalaka mbewu etlhelo ka mati, lava ntshuxaka milenge ya nkunzi ni mbhongolo.”
6  Hambiswiritano, elembeni leri Hosi Uzhiya a feke ha rona, ndzi vone Yehovha a tshame exiluvelweni xo tlakuka ni lexi nga ehenhla naswona tinguvu takwe a ti tata tempele.
2  Ehenhla ka yena a ku yime tiserafi. Yin’wana ni yin’wana a yi ri ni timpapa ta tsevu. Timbirhi a yi tifunengeta xikandza ha tona, timbirhi a yi tifunengeta milenge ha tona, kutani timbirhi a yi haha ha tona.
3  Kutani yin’wana yi huwelela yin’wanyana yi ku: “Wa kwetsima, wa kwetsima, wa kwetsima Yehovha wa mavuthu. Misava hinkwayo yi tele ku vangama kakwe.”
4  Swihukuva swa tinyangwa swi sungula ku tsekatsekisiwa hi rito ra loyi a a vitana, kutani yindlu yi tala musi hakatsongo-tsongo.
5  Kutani ndzi ku: “Khombo eka mina! Hikuva swi fana ni loko ndzi miyetiwile, hikuva ndzi munhu la nga basangiki enon’wini, ndzi tshama exikarhi ka vanhu lava nga basangiki enon’wini; hikuva mahlo ya mina ma vone Hosi, Yehovha wa mavuthu hi byakwe!”
6  Hiloko yin’wana ya tiserafi yi hahela eka mina, evokweni ra yona a yi ri ni kala leri vuvumelaka leri yi ri okeke hi ritlama ealitarini.
7  Kutani  yi khumba nomu wa mina yi ku: “Waswivo! Ri khumbe nomu wa wena, kutani xihoxo xa wena xi sukile ni xidyoho xa wena xi rivaleriwile.”
8  Hiloko ndzi twa rito ra Yehovha ri ku: “Xana ndzi ta rhuma mani, i mani la nga ta hi yela?” Kutani ndzi ku: “Hi mina loyi! Ndzi rhume.”
9  Kutani a ku: “Famba u ya byela vanhu lava u ku, ‘Ku twa mi ta twa, kambe a mi nge twisisi; ku vona mi ta vona, kambe a mi nge byi kumi vutivi.’
10  Endla mbilu ya vanhu lava yi sihalala, u endla ni tindleve ta vona ti nonon’hwa, u endla mahlo ya vona ma namarhelana, leswaku va nga voni hi mahlo ya vona ni hi tindleve ta vona va nga twi, nileswaku mbilu ya vona yi nga twisisi leswaku va nga tlheleli endzhaku kutani va horisiwa.”
11  Hiloko ndzi ku: “Ku fikela rini, Wena Yehovha?” Kutani a ku: “Ku fikela loko miti yi wa yi va marhumbi, yi nga vi na vaaki, ni tindlu ti nga vi na munhu wa la misaveni, ni misava yi onheteriwa;
12  kutani Yehovha a susa vanhu va la misaveni va ya ekule, ni ku fularheriwa ku va kukulu exikarhi ka tiko.
13  Naswona ka ha ta va ni vukhume eka rona, ri fanele ri tlhela ri hisiwa ku fana ni mirhi, lowukulu ni lowukulu ngopfu, leyi loko yi tsemiwa yi vaka ni xikundzu; mbewu yo kwetsima yi ta va xikundzu xa rona.”
31  Khombo eka lava rhelelaka aEgipta ku ya kuma mpfuno, lava tshembaka tihanci tinene, lava tshembaka makalichi ya nyimpi, hikwalaho ka ku tala ka wona, ni tihanci hikwalaho ka leswi ti nga ni matimba lamakulu, kambe a va tshembelanga eka Mukwetsimi wa Israyele naswona Yehovha a va n’wi lavisisanga.
2  U tlharihile naswona u ta tisa khombo, marito yakwe a nga ma tlherisanga; kunene u ta lwa ni yindlu ya vaendli va leswo biha, a lwa ni mpfuno wa lava hanyaka hi leswo biha.
3  Kambe, Vaegipta i vanhu va la misaveni, a hi Xikwembu; tihanci ta vona i nyama, a hi moya. Kutani Yehovha u ta tshambuluta voko rakwe, loyi a pfunaka u ta khunguvanyeka, kasi loyi a pfuniwaka u ta wa, naswona hinkwavo ka vona va ta hela hi nkarhi lowu fanaka.
4  Hikuva Yehovha u ndzi byele a ku: “Hilaha nghala yi bongaka hakona, xinghalana xa ntshiva, ehenhla ka lexi xi xi khomeke, loko xi vitaneriwa varisi vo tala, ku nga khathariseki rito ra vona a xi nge chavi, ku nga khathariseki mpfilumpfilu wa vona a xi nge tinyikeli; hi ndlela leyi fanaka Yehovha wa mavuthu u ta rhelela a ta lwa ni Ntshava ya Siyoni ni xitsunga xa yona.
5  Ku fana ni tinyenyana leti hahaka, Yehovha wa mavuthu u ta lwela Yerusalema hi ndlela leyi fanaka. A n’wi lwela, a tlhela a n’wi kutsula hakunene. A n’wi sirhelela, a tlhela a n’wi kutsula.”
6  “N’wina, tlhelelani eka Loyi vana va Israyele va n’wi pfukeleke swinene.
7  Hikuva esikwini rero un’wana ni un’wana u ta bakanya swikwembu swakwe swa silivhere leswi nga pfuniki nchumu ni swikwembu swakwe swa hava swa nsuku, leswi mi tiendleleke swona hi mavoko ku va xidyoho.
8  Kutani Muasiriya u ta wa hi banga, ku nga ri ra munhu; hi banga, ku nga ri ra munhu wa la misaveni, ri ta n’wi lovisa. U ta baleka hikwalaho ka banga, majaha yakwe ma ta endla ntirho wo sindzisiwa.
9  Ribye ra yena ri ta hundza hi ku chava lokukulu, naswona tihosana ta yena ti ta chavisiwa hi xikombiso,” ku vula Yehovha, loyi ku vonakala kakwe ku nga le Siyoni ni loyi khele rakwe ra ndzilo ri nga eYerusalema.
21  Ku avanyisiwa ka mananga ya le lwandle: Ku fana ni xidzedze xa le dzongeni lexi hungaka, xi ta xi huma emananga, etikweni leri chavisaka.
2  Ndzi byeriwe xivono lexi chavisaka: La xengaka wa xenga, kasi la phangaka wa phanga. Tlhandluka, Wena Elami! Rhendzela, Wena Meda! Nhlomulo hinkwawo lowu vangiwaka hi yena ndzi wu herisile.
3  Hi yona mhaka leyi masenge ya mina ma teleke switlhavi leswikulu. Ndza rhurhumela, ku fana ni ku rhurhumela ka wansati la velekaka. Ndzi pfilunganyekile lerova a ndzi swi koti ku twa; ndzi karhatekile lerova a ndzi swi koti ku vona.
4  Mbilu ya mina yi tsendzelekile; ku rhurhumela ku ndzi tshukisile. Vusiku lebyi a ndzi byi navela byi ndzi chavisile.
5  A ku lulamisiwe tafula, ku hleriwa ndhawu ya switshamo, ku dyiwa, ku nwiwa! Sukani mi yima, n’wina tihosana, totani xitlhangu.
6  Hikuva Yehovha u ndzi byele a ku: “Famba u ya veka murindzi leswaku a ta vula leswi a swi vonaka.”
7  Kutani a vona kalichi ya nyimpi yi ri ni xipani xa tihanci, kalichi ya nyimpi ya timbhongolo, kalichi ya nyimpi ya tikamela. Hiloko a nyikela nyingiso wa rixaladza, hi vukheta swinene.
8  A huwelela ku fana ni nghala a ku: “Oho Yehovha, ndzi yime ehenhla ka xihondzo xo rindza nkarhi hinkwawo ninhlikanhi, naswona ndzi yime exivandleni xa ku rindza xa mina vusiku hinkwabyo.
9  Kutani, ku ta kalichi ya nyimpi ya vavanuna, leyi nga ni xipani xa tihanci!” Hiloko a sungula ku vulavula a ku: “U wile! Babilona u wile, ni swifaniso leswi vatliweke hinkwaswo swa swikwembu swakwe u swi fayetele emisaveni!”
10  Oho n’wina lava huriweke va mina ni n’wana wa xivuya xa mina, leswi ndzi swi tweke eka Yehovha wa mavuthu, Xikwembu xa Israyele, ndzi mi vikele swona.
11  Ku avanyisiwa ka Duma: Ku ni loyi a ndzi huwelelaka a ri eSeyiri: “Murindzi, ti ri yini ta vusiku? Murindzi, ti ri yini ta vusiku?”
12  Murindzi a ku: “Mixo wu ta fika, na byona vusiku. Loko n’wina mi vutisisa, vutisisani. Tanani nakambe!”
13  Ku avanyisiwa ka timbala ta le kwandzasini: Ekhwatini ra timbala ta le kwandzasini mi ta etlela kona nivusiku, N’wina mintlawa ya vanhu va Dedani.
14  Leswaku mi hlanganisa la nga ni torha, tanani ni mati. N’wina vaaki va tiko ra Thema, hlanganisani la balekaka mi n’wi khomele xinkwa.
15  Hikuva va balekile hikwalaho ka mabanga, hikwalaho ka banga leri hlomuriweke, ni hikwalaho ka vurha lebyi kungiweke ni hikwalaho ka ku tika ka nyimpi.
16  Hikuva Yehovha u ndzi byele a ku: “Ku nga si hela ni lembe, hi ku landza malembe ya mutirhi la thoriweke, ku vangama hinkwako ka Kedari ku ta hela.
17  Naswona lava seleke va nhlayo ya vavanuna va mavurha, vavanuna va matimba va vana va Kedari, va ta hunguteka, hikuva Yehovha, Xikwembu xa Israyele, u vurile.”
25  Oho Yehovha, u Xikwembu xanga. Ndza ku tlakusa, ndzi dzunisa vito ra wena, hikuva u endle swilo swo hlamarisa, u nyikele switsundzuxo ku sukela eminkarhini ya khale, hi ku tshembeka, hi ku lulama.
2  Hikuva u endle muti wu va nhulu ya maribye, muti lowu tiyisiweke u wu endle rhumbi leri hirimukaka, xihondzo xo tshama eka xona xa vafambi xi nga vi muti lowu nga ta ka wu nga pfuxiwi hilaha ku nga riki na makumu.
3  Hi yona mhaka leyi vanhu lava nga ni matimba va nga ta ku vangamisa; muti wa matiko ya tihanyi, va ta ku chava.
4  Hikuva u hundzuke khokholo ra la nga exiyin’weni xa le hansi, khokholo ra xisiwana emaxangwini ya xona, vutumbelo exidzedzeni, ndzhuti emun’wini, loko vukarhi bya lava tihanyi byi fana ni xidzedze ehenhla ka khumbi.
5  Ku fana ni ku hisa etikweni leri nga riki na mati, u hlule huwa ya vafambi, u hlule mumu hi ndzhuti wa papa. Miloti ya lava va tihanyi ya siviwa.
6  Kunene Yehovha wa mavuthu u ta endlela vanhu hinkwavo entshaveni leyi, nkhuvo wa swakudya swo nona, nkhuvo wa vhinyo leyi kumekaka eswiseseni, wa swakudya swo nona leswi nga ni mongo, wa vhinyo leyi kumekaka eswiseseni, leyi hlutiweke.
7  Kunene entshaveni leyi u ta mita xikandza xa xifunengeto lexi funengetaka vanhu hinkwavo, ni muluko lowu tsondzelaka matiko hinkwawo.
8  Entiyisweni u ta mita rifu hi masiku, kunene Yehovha, Hosi leyi Lawulaka yi ta sula mihloti eswikandzeni hinkwaswo. Naswona ku rhukaniwa ka vanhu va yona yi ta ku susa emisaveni hinkwayo, hikuva Yehovha u vurile.
9  Kunene esikwini rero un’wana u ta ku: “Maswivo! Lexi i Xikwembu xa hina. Hi tshembe xona, naswona xi ta hi ponisa. Loyi i Yehovha. Hi tshembe yena. A hi tsakeni, hi tsakela ku ponisiwa hi yena.”
10  Hikuva voko ra Yehovha ri ta tshama entshaveni leyi, naswona Mowabu u ta kandziyeriwa endhawini yakwe ku fana ni loko byanyi byo tala byi kandziyeriwa laha ku nga ni vulongo.
11  U ta tshambulutela mavoko yakwe exikarhi ka yena ku fana ni loko muhlamberi a ma tshambuluta a hlambela, kutani u ta tsongahata ku titlakusa kakwe hi mafambelo ya vukanganyisi ya mavoko ya yena.
12  Kutani muti lowu tiyisiweke, ni marhangu ya wena yo leha, u ta swi mbundzumuxa; u ta wu tsongahata, a wu hlanganisa ni misava, entshurini.
13  Ku avanyisiwa ka Babilona loku Esaya n’wana Amotsi a ku voneke exivonweni:
2  “Yimisani xikombiso ehenhla ka ntshava ya maribye. Va huweleleni, mi tlakusa voko, leswaku va ta ta enyangweni ya vanhu va xiyimo xa le henhla.
3  Mina ndzi humese xileriso xi ya eka lava hlawulekisiweke va mina. Ndzi vitane ni lava matimba va mina leswaku ndzi phofula ku hlundzuka ka mina, lava khanaka swinene va mina.
4  Yingisani! Ntshungu lowu nga etintshaveni, ku fana ni vanhu vo tala! Yingisani! Hasahasa ya mimfumo, ya matiko lama hlengeletaneke! Yehovha wa mavuthu u hlengeleta vuthu ra nyimpi.
5  Va huma etikweni ra le kule swinene, ku suka emakumu ya matilo, Yehovha ni matlhari ya xigwevo xakwe, ku ta faya misava hinkwayo.
6  “Kololani, hikuva siku ra Yehovha ri le kusuhi! Ri ta ta kukotisa ku onhetela ka Lowa Matimba Hinkwawo.
7  Hi yona mhaka leyi mavoko hinkwawo ma nga ta lelemela, mbilu hinkwayo ya munhu wa nyama yi ta n’oka.
8  Kutani vanhu va karhatekile. Ku rhurhumela ni switlhavi swa ku veleka swi va khomile; va va ni switlhavi swa ku veleka ku fana ni wansati la velekaka. Va langutana hi ku hlamala. Swikandza swa vona i swikandza leswi hisiweke.
9  “Waswivo! Siku ra Yehovha ra ta, ri ni tihanyi ta vukarhi ni ta ku hlundzuka lokukulu, leswaku ri endla tiko ri va xihlamariso, nileswaku ri lovisa vadyohi va tiko eka rona.
10  Hikuva tinyeleti ta matilo ni nhlengeleto wa tinyeleti wa Kesili a swi nge ku humesi ku vonakala ka swona; dyambu ri ta va munyama eku humeni ka rona, ni n’weti a wu nge ku humesi ku vonakala ka wona.
11  Naswona ndzi ta tisa nxupulo wa vubihi bya rona ehenhla ka tiko leri noneke, ni xidyoho xa vona ehenhla ka lavo homboloka. Kutani ndzi ta herisa ku tinyungubyisa ka lava tikukumuxaka ni ku titlakusa ka vaxanisi ndzi ta ku yisa ehansi.
12  Ndzi ta endla leswaku munhu wa nyama a kala swinene ku tlula nsuku lowu tengeke, ni munhu wa la misaveni a kala swinene ku tlula nsuku wa le Ofiri.
13  Hi yona mhaka leyi ndzi nga ta ninginisa matilo, ni misava yi ta ninginika endhawini ya yona hikwalaho ka vukarhi bya Yehovha wa mavuthu ni hikwalaho ka siku ra ku hlundzuka lokukulu ka yena.
14  Kutani, ku fana ni mhala leyi hlongorisiwaka, ni ntlhambi lowu nga riki na munhu la wu hlengeletaka, hinkwavo va ta hundzulukela eka vanhu va ka vona; va ta baleka, un’wana ni un’wana a ya etikweni ra rikwavo.
15  Un’wana ni un’wana la kumiwaka u ta tlhaviwa, naswona un’wana ni un’wana la nga ta kumeka exikarhi ka lava lovisiwaka u ta wa hi banga;
16  ni vana va vona va ta pfotlosiwa ematihlweni ya vona. Tindlu ta vona ti ta phangiwa, ni vasati va vona va ta pfinyiwa.
17  “Ndzi pfuxa Vameda ku lwa na vona, lava langutaka silivhere yi nga ri nchumu, naswona loko ku ri nsuku a va wu tsakeli.
18  Mavurha ya vona ma ta tlhavetela majaha ya vona. Ni mihandzu ya khwiri a va nge yi tweli vusiwana; tihlo ra vona a ri nge vi na nsovo eka vana.
19  Kutani Babilona, xikhavisi xa mimfumo, ku saseka ka ku tinyungubyisa ka Vakalidiya, u fanele a kotisa loko Xikwembu xi hlula Sodoma na Gomora.
20  A ku nge he tshamiwi eka yena, naswona a nge vi kona eka xitukulwana xin’wana ku ya eka xitukulwana xin’wana. Muarabiya a nge wu dzimi ntsonga wa yena kona, naswona ku hava varisi lava nga ta tshika mintlhambi ya vona yi vundza kona.
21  Kona ku ta vundza swiharhi leswi tshamaka etindhawini leti nga riki na mati, tindlu ta kona ti ta tala swikhovha. Kutani tinca ti ta tshama kona, kasi madimona lama nga ni xivumbeko xa mbuti ma ta tlula-tlula kona.
22  Timhungubye ti ta rila eswihondzweni swakwe swo tshama eka swona, nyoka leyikulu yi ta va eswigodlweni leswi tsakisaka ngopfu. Naswona nguva yakwe yi le kusuhi ni ku fika, masiku yakwe a ma nge tlheriseriwi endzhaku.”
14  Hikuva Yehovha u ta komba Yakobe tintswalo, kunene u ta hlawula Israyele; naswona u ta va wisisa ehenhla ka misava ya vona, muluveri u ta hlanganisiwa na vona, vona va ta tihlanganisa ni yindlu ya Yakobe.
2  Kutani vanhu va ta va teka va va tisa endhawini ya vona, yindlu ya Israyele yi fanele yi va teka va va va yona ehenhla ka misava ya Yehovha, va va malandza ya xinuna ni ya xisati; kutani va ta khoma lava va va endlaka makhumbi, naswona lava va va susumetelaka ku tirha va ta va ehansi ka vona.
3  Kutani esikwini leri Yehovha a nga ta mi wisisa ha rona eku vavisekeni ka n’wina ni le ku pfilunganyekeni ka n’wina ni le vuhlongeni byo nonon’hwa lebyi mi endliweke hlonga eka byona,
4  mi ta vula marito yo hlekula eka hosi ya Babilona mi ku: “Vona ndlela leyi loyi a susumetelaka van’wana ku tirha a heleke ha yona, ntshikilelo wu herile!
5  Yehovha u tshove nhonga ya lavo homboloka, nhonga ya lava va fumaka,
6  loyi hi vukarhi a tshamelaka ku ba vanhu hi nkhavi, loyi a hlulaka matiko hi ku hlundzuka lokukulu, hi nxaniso lowu nga siveriwiki.
7  Misava hinkwayo yi wisile, a yi kavanyeteki. Vanhu va khana hi minkulungwana.
8  Hambi mirhi ya yunipa yi tsakile ha wena, mikedari ya Lebanoni, yi ri, ‘Ku sukela loko u wile, ku hava mutsemi wa mirhi la taka eka hina.’
9  “Hambi Sheol leyi nga ehansi ya ninginika leswaku yi ku hlanganisa loko u fika. Yi ku pfuxele lava hluriwaka hi rifu, hinkwavo varhangeri va misava lava fanaka ni timbuti. Yi endle leswaku tihosi hinkwato ta matiko ti tlakuka eswiluvelweni swa tona.
10  Hinkwavo va vulavula va ku eka wena, ‘Xana na wena u endliwe la tsaneke ku fana na hina? Xana u fanisiwe na hina?
11  Ku tinyungubyisa ka wena ku rhelerisiwe eSheol, pongo ra swichayachayana swa wena swa switende swa wena. Ehansi ka wena, swivungu swi andlaleke kukota sangu; u funengetiwe hi swivungwana.’
12  “Vona ndlela leyi u weke ha yona etilweni, wena la voningaka, n’wana wa vurhonga! Vona ndlela leyi u tsemiweke ha yona u wela emisaveni, wena loyi a lamateke matiko!
13  Loko ku ri wena, embilwini ya wena u te, ‘Ndzi ta tlhandlukela ematilweni. Xiluvelo xa mina ndzi ta xi tlakusela ehenhla ka tinyeleti ta Xikwembu, ndzi ta tshama entshaveni ya nhlangano, etindhawini ta le kule swinene ta n’walungu.
14  Ndzi ta tlhandlukela etindhawini leti tlakukeke ta mapapa; ndzi ta tiendla la fanaka ni La nge Henhla-henhla.’
15  “Hambiswiritano, u ta rhelerisiwa eSheol, endzeni-ndzeni ka mugodi.
16  Lava va ku vonaka va ta ku honolela; va ta ku kambisisa khwatsi, va ku, ‘Xana hi yena munhu loyi a a pfilunganya misava, loyi a a ninginisa mimfumo,
17  loyi a endleke tiko leri noneke ri fana ni mananga, a hluleke ni miti ya rona, loyi vakhotsiwa vakwe a nga va pfulelangiki ndlela leswaku va muka?’
18  Tihosi tin’wana hinkwato ta matiko, ina, hinkwato ka tona, ti etlele hi ku vangama, yin’wana ni yin’wana endlwini ya yona.
19  Kambe loko ku ri wena, u cukumetiwile, a wu na xilahlo, ku fana ni hluke leri nyenyiwaka, u ambexiwe vanhu lava dlayiweke hi ku tlhaviwa hi banga lava rhelelaka eribyeni ra mugodi, ku fana ni ntsumbu lowu kandziyeriwaka.
20  A wu nge hlangani na vona esirheni, hikuva u lovise tiko ra wena n’wini, u dlaye vanhu va rikwenu. Vana va lava va endlaka leswo biha a ku nge he vulavuriwi ha vona, hilaha ku nga riki na makumu.
21  “Lunghisani ntsandza wo dlayela vana vakwe eka wona hikwalaho ka xidyoho xa vatata wa vona, leswaku va nga pfuki kutani va teka misava, va tata miti etikweni leri noneke.”
22  “Ndzi ta pfuka ndzi lwa na vona,” ku vula Yehovha wa mavuthu. “Naswona eBabilona ndzi ta susa vito, masalela, rixaka ni vatukulu,” ku vula Yehovha.
23  “Ndzi ta n’wi endla vutshamo bya tinungu ni minhlangasi leyi nga ni tinhlanga, naswona ndzi ta n’wi kukula hi nkukulo lowu lovisaka,” ku vula Yehovha wa mavuthu.
24  Yehovha wa mavuthu u hlambanyile, a ku: “Kunene ndlela leyi ndzi lavaka swi endleka ha yona, swi fanele swi endleka ha yona; leswi ndzi swi boheke, swi ta hetiseka,
25  leswaku ndzi tshova Muasiriya la nga etikweni ra mina nileswaku ndzi n’wi kandziyela etintshaveni ta mina; nileswaku joko ra yena ri suka ehenhla ka vona ni ndzhwalo wakwe wu suka ekatleni ra vona.”
26  Lexi i xiboho lexi bohiwaka ehenhla ka misava hinkwayo, naswona leri i voko leri tshambulutiwaka ehenhla ka matiko hinkwawo.
27  Hikuva Yehovha wa mavuthu u endle xiboho, i mani la nga xi hahlulaka? Naswona voko ra yena ri tshambulutekile, i mani la nga ri tlherisaka?
28  Elembeni leri Hosi Akazi a feke ha rona ku hume xileriso lexi:
29  “U nga tsaki, Wena Filisita, ni un’wana ni un’wana wa wena, hikwalaho ka leswi nhonga ya loyi a ku baka yi tshovekeke. Hikuva erimitswini ra nyoka ku ta huma nyoka ya vuxungu, mbhandzu wa yona wu ta va nyoka ya ndzilo leyi hahaka.
30  Kunene mativula ya lava pfumalaka ma ta kuma swakudya, naswona swisiwana swi ta etlela swi sirhelelekile. Kutani ndzi ta dlaya rimitsu ra wena hi ndlala, ni leswi seleke eka wena swi ta dlayiwa.
31  Oho, nyangwa! Oho, muti! Oho Filisita, tshovekani mbilu! Hikuva en’walungwini ku huma musi, naswona a nga kona loyi a tihambanisaka ni nxaxamelo wakwe.”
32  Xana munhu a nga va hlamurisa ku yini varhumiwa va tiko? Leswi Yehovha a vekeke masungulo ya Siyoni, naswona vanhu vakwe lava xanisekaka va ta tumbela eka yena.
29  “Khombo eka Ariyele, eka Ariyele, muti lowu Davhida a dzimeke nxaxa eka wona! Engetelani lembe ehenhla ka lembe; a ku endliwe minkhuvo yi helela.
2  Kutani ndzi ta endla leswaku swilo swi nonon’hwela Ariyele, ku ta va ni ku rila ni nkalanga, eka mina wu ta fana ni xitiko xa alitari ya Xikwembu.
3  Ndzi ta dzima mixaxa ndzi ku rhendzela matlhelo hinkwawo, naswona ndzi ta ku rhendzela hi timhandzi to tontswa to biyela, ndzi ku akela khokholo leri nga ta ku sivelela.
4  Kutani u fanele u va exiyin’weni xa le hansi leswaku u ta vulavula u ri emisaveni, marito ya wena ma ta twalela ehansi kukota loko u ri entshurini. Naswona rito ra wena ri ta huma emisaveni ku fana ni mungoma, marito ya wena ma ta pfuma ma huma entshurini.
5  Ntshungu wa lava u nga va tolovelangiki wu ta fana ni mapa lama silekeke kahle, ni ntshungu wa vaxanisi wu ta fana ni mungu lowu hundzaka. Swi ta endleka hi xinkarhana, hi xitshuketa.
6  Yehovha wa mavuthu u ta ku nyika nyingiso hi ku dzindza ni hi ku tsekatseka ni hi mpfumawulo lowukulu, mheho ni xidzedze, ni langavi ra ndzilo lowu lovisaka.”
7  Kutani swi ta endleka ku fana ni le norhweni, exivonweni xa vusiku, malunghana ni ntshungu wa matiko hinkwawo lama lwaka na Ariyele, ni hinkwawo lama lwaka na wona ni swihondzo swo sirhelela ni lava va wu nonon’hwiselaka.
8  Ina, swi ta fana ni loko munhu la nga ni ndlala a lorha a ri karhi a dya, kutani a pfuka, a kuma moya-xiviri wakwe wu nga ri na nchumu; ku fana ni loko munhu la nga ni torha a lorha a ri karhi a nwa, kutani a pfuka, a karhele ni moya-xiviri wakwe wu omile; swi ta va tano hi ntshungu wa matiko hinkwawo lowu lwaka ni Ntshava ya Siyoni.
9  Yimani, mi hlamala; tipfaleni mahlo, mi fa mahlo. Va pyopyiwile, kambe ku nga ri hi vhinyo; va dedelekile, kambe ku nga ri hikwalaho ka swakunwa leswi pyopyaka.
10  Hikuva Yehovha u chele moya wa vurhongo lebyikulu ehenhla ka n’wina; naswona u pfala mahlo ya n’wina vaprofeta, u funengete ni tinhloko ta n’wina, lava vonaka swivono.
11  Naswona eka n’wina xivono xin’wana ni xin’wana xi kotisa marito ya buku leyi lemiweke, leyi va yi nyikaka loyi a tivaka leswi tsariweke, va ku: “Hi kombela u yi hlaya swi twala,” kutani yena a ku: “A ndzi swi koti, hikuva yi lemiwile”;
12  kutani buku yi fanele yi nyikiwa loyi a nga swi tiviki leswi tsariweke, un’wana a ku: “Hi kombela u yi hlaya swi twala,” kutani yena a ku: “Vutsari a ndzi byi tivi.”
13  Yehovha u ri: “Hikwalaho ka leswi vanhu lava va tshineleke hi nomu wa vona, naswona va ndzi vangamiseke hi milomu ya vona ntsena, nileswi mbilu ya vona va yi yiseke ekule na mina, ni ku ndzi chava ka vona ku hundzukaka xileriso xa munhu lexi dyondzisiwaka,
14  hikokwalaho, hi mina Loyi a nga ta tlhela a endla swo hlamarisa eka vanhu lava, hilaha ku hlamarisaka ni hi nchumu wo hlamarisa; kutani vutlhari bya tintlhari ta vona byi ta hela, ni ku twisisa ka vanhu va vona vo tlhariha ku ta tumbela.”
15  Khombo eka lava va tumbetelaka Yehovha makungu hi vuenti, ni lava va endleke swiendlo swa vona emunyameni, va ri karhi va ku: “Hi voniwa hi mani, naswona i mani la hi tivaka?”
16  Vuhomboloki bya n’wina! Xana muvumbi u fanele a tekiwa tanihi vumba? Xana nchumu lowu endliweke wu fanele wu vula leswi malunghana ni muendli wa wona, wu ku: “A ndzi endliwanga hi yena”? Naswona nchumu lowu vumbiweke wu nga vula leswi malunghana ni muvumbi wa wona, wu ku: “A nga twisisi”?
17  Xana a ku salanga nkarhi lowutsongo leswaku Lebanoni wu hundzuriwa ntanga wa mihandzu nileswaku ntanga wa mihandzu wu tekiwa wu ri khwati?
18  Kunene esikwini rero lava feke tindleve va ta twa marito ya buku, ni mahlo ya lava feke mahlo ma ta vona laha ku dzwihaleke ni le munyameni.
19  Kunene lavo rhula va ta engetela ku tsaka ka vona eka Yehovha, ni swisiwana exikarhi ka vanhu swi ta tsakela Mukwetsimi wa Israyele,
20  hikuva muxanisi u ta hela, ni loyi a tikurisaka u ta fika emakumu yakwe, kasi hinkwavo lava xalamukelaka ku onha va ta tsemiwa,
21  lava dyohisaka munhu hi rito rakwe, ni lava rhiyaka loyi a tshinyaka enyangweni, ni lava va bakanyaka lowo lulama hi ku vulavula ka hava.
22  Hikokwalaho Yehovha la kutsuleke Abrahama u byele yindlu ya Yakobe a ku: “Yakobe a nge khomiwi hi tingana sweswi, naswona xikandza xakwe a xi nge kwalali sweswi;
23  hikuva loko a vona vana vakwe, mintirho ya mavoko ya mina, exikarhi ka yena, va ta hlawulekisa vito ra mina, kunene va ta hlawulekisa Mukwetsimi wa Yakobe, ni Xikwembu xa Israyele va ta xi xixima.
24  Entiyisweni lava dyohaka emoyeni wa vona va ta twisisa, ni lava dzumadzumaka va ta kuma xiletelo.”
40  “Chavelelani, chavelelani vanhu va mina,” ku vula Xikwembu xa n’wina.
2  “Vulavulani mi fikelela mbilu ya Yerusalema mi huwelela eka yena leswaku ntirho wa yena wa nyimpi wu hetisekile, leswaku xidyoho xa yena xi rihiwile. Hikuva u amukele hakelo leyi heleleke ya swidyoho swa yena hinkwaswo evokweni ra Yehovha.”
3  Yingisani! Ku ni loyi a huwelelaka emananga: “Basisani ndlela ya Yehovha! Endlani gondzo lerikulu ra Xikwembu xa hina etimbaleni ta le kwandzasini ri lulama.
4  Nkova wun’wana ni wun’wana a wu seleteriwe ni ntshava yin’wana ni yin’wana ni xitsunga swi mbundzumuxiwa. Kutani misava ya tindhundhuma yi fanele yi va tiko leri nga rivala ni misava leyi nga rikhwarha yi hundzuka rivala ra le nkoveni.
5  Kunene ku vangama ka Yehovha ku ta hlavuteriwa, naswona nyama hinkwayo yi fanele yi ku vona, hikuva nomu wa Yehovha wu swi vurile.”
6  Yingisa! Ku ni loyi a nge: “Huwelela!” Kutani un’wana u te: “Xana ndzi ta huwelela yini?” “Nyama hinkwayo i byanyi bya rihlaza, ni musa wa vona wa rirhandzu hinkwawo wu kotisa ku rhumbuka ka nhova.
7  Byanyi bya rihlaza byi omile, ku rhumbuka ku vunile, hikuva moya wa Yehovha wu hunge ehenhla ka swona. Hakunene vanhu i byanyi bya rihlaza.
8  Byanyi bya rihlaza byi omile, ku rhumbuka ku vunile; kambe loko ku ri rito ra Xikwembu xa hina, ri ta tshama hilaha ku nga riki na makumu.”
9  Tlhandluka u ya entshaveni yo tlakuka, wena wansati la tisaka mahungu lamanene ya Siyoni. Tlakusa rito ra wena hi matimba, wena wansati la tisaka mahungu lamanene ya Yerusalema. Ri tlakuse. U nga chavi. Byela miti ya Yuda u ku: “Hi lexi Xikwembu xa n’wina.”
10  Waswivo! Yehovha, Hosi leyi Lawulaka u ta ta kukota loyi a tiyeke, voko ra yena ri ta n’wi fumela. Waswivo! Hakelo ya yena yi le ka yena, ni hakelo leyi a yi humesaka yi le mahlweni ka yena.
11  U ta risa ntlhambi wa yena ku fana ni murisi. Hi voko ra yena u ta hlengeleta swinyimpfana; u ta swi rhwala exifuveni xa yena. Leswi an’wisaka u ta swi byisa hi nkhathalelo.
12  I mani loyi a pimeke mati hi voko ra yena, a pima ni matilo hi xandla a katsa ni ntshuri wa misava exipin’weni, kumbe a kala tintshava hi xipimo ni switsunga hi swikalo?
13  I mani loyi a pimeke moya wa Yehovha, naswona i mani loyi a nga n’wi endlaka a tiva xo karhi ku fana ni loyi a n’wi tsundzuxaka?
14  Xana u kanele na mani leswaku a n’wi endla a twisisa, kumbe i mani loyi a n’wi dyondzisaka ndlela ya vululami, kumbe a n’wi dyondzisa vutivi, kumbe a n’wi tivisa ndlela ya ku twisisa ka xiviri?
15  Waswivo! Matiko ma fana ni thonsi leri humaka ekhuwaneni; naswona ma tekiwa tanihi ntshurinyana exikalweni. Waswivo! U tlakusa swihlala ku fana ni ntshuri wunene.
16  Hambi ku ri Lebanoni a yi enelanga ku endla ndzilo wu tshama wu pfurha, ni swiharhi swa yona a swi enelanga ku endla gandzelo ro hisiwa.
17  Matiko hinkwawo ma fana ni nchumu lowu nga riki kona emahlweni ka yena; yena u ma teke ma nga ri nchumu, ma ri xilo lexi nga riki xa xiviri.
18  Xana n’wina mi nga xi fanisa na mani Xikwembu, naswona i xifaniso xihi lexi mi nga xi fanisaka na xona?
19  La tivaka ntirho wa mavoko u vumbe xifaniso lexi endliweke hi ku n’okisiwa, la tirhaka hi nsimbi a xi nameka nsuku, a fula tinketana ta silivhere.
20  A hlawula murhi wo karhi wu va munyikelo, murhi lowu nga bolangiki. A lavisisa la nga ni vuswikoti byo endla ntirho wa mavoko, leswaku a endla xifaniso lexi vatliweke lexi nga ta ka xi nga tsekatsekisiwi.
21  Xana a mi swi tivi? Xana a mi swi twi? Xana a mi byeriwanga ku sukela eku sunguleni? Xana a mi ku tirhisanga ku twisisa ku sukela emasungulweni ya misava?
22  Ku ni Loyi a tshamaka ehenhla ka xirhendzevutana xa misava, lava tshamaka eka yona va fana ni tinjiya, Loyi a anamisaka matilo ku fana ni nturhu wo vevuka, loyi a ma andlalaka ku fana ni ntsonga wo tshama eka wona,
23  Loyi a tsongahataka tindhuna leti tlakukeke ti nga vi nchumu, loyi a endleke vaavanyisi va misava va va nchumu lowu nga riki wa xiviri.
24  Va nga si simekiwa; va nga si byariwa; xikundzu xa vona xi nga si dzima timitsu emisaveni. Kutani loko munhu a huhutela ehenhla ka vona, va oma; naswona xidzedze xi ta va teka ku fana ni mahlanga.
25  “Kambe, xana n’wina mi nga ndzi fanisa na mani lo-​yi ndzi nga ringanaka na yena?” ku vula Mukwetsimi.
26  “Tlakuselani mahlo ehenhla mi vona. I mani loyi a tumbuluxeke swilo leswi? Hi Loyi a humesaka vuthu ra swona hi nhlayo ya swona, hinkwaswo u swi vitana hi vito. Hikwalaho ka ku tala ka matimba lamakulu, nileswi a nga ni ntamu lowukulu, ku hava ni xin’we xa swona lexi pfumalekaka.
27  “Hikwalaho ka yini u vula, Wena Yakobe, naswona hikwalaho ka yini u vula, Wena Israyele, u ku, ‘Ndlela ya mina yi tumberile eka Yehovha ni vululami bya mina a byi lemukiwi hi Xikwembu xanga’?
28  Xana a wu si swi tiva kumbe ku swi twa? Yehovha, Mutumbuluxi wa vugima-musi bya misava, i Xikwembu hilaha ku nga riki na makumu. A nga karhali kumbe ku hela matimba. Ku twisisa ka yena a ku lavisiseki.
29  Loyi a karhaleke u n’wi nyika matimba; kasi loyi a nga riki na wona matimba lamakulu u n’wi engetelela matimba.
30  Vafana va ta karhala, va hela matimba, ni majaha ma ta khunguvanyeka hakunene,
31  kambe lava tshembaka Yehovha va ta tlhela va kuma matimba. Va ta tlakuka hi timpapa ku fana ni magama. Va ta tsutsuma va nga heli matimba; va ta famba va nga karhali.”
60  “Oho wansati, pfuka, voninga, hikuva ku vonakala ka wena ku tile naswona ku vangama ka Yehovha ku ku voningerile.
2  Hikuva waswivo, munyama wu ta funengeta misava, ni ku dzwihala lokukulu ku ta funengeta vanhu va matiko; kambe Yehovha u ta voninga ehenhla ka wena, ku vangama ka yena ku ta vonaka ehenhla ka wena.
3  Kunene matiko ma ta ya eku vonakaleni ka wena, ni tihosi eku vangameni ka ku voninga ka wena.
4  “Tlakusa mahlo u rhalarhala u vona! Hinkwavo va hlengeletiwile; va te eka wena. Vana va wena va hambeta va ta va huma ekule swinene, ni vanhwanyana va wena lava nga ta khathaleriwa va ri etsheveni.
5  Enkarhini wolowo u ta vona, kunene u ta vangama, entiyisweni mbilu ya wena yi ta rhurhumela, yi ndlandlamuka, hikuva ku fuwa ka lwandle ku ta ta eka wena; xuma xa matiko xi ta ta eka wena.
6  Mintlhambi leyikulu ya tikamela yi ta ku funengeta, tikamela letitsongo ta Midiyani ni ta Efa. Hinkwavo lava humaka eXeba—va ta ta. Va ta rhwala nsuku ni murhi wa risuna. Va ta tivisa ku vongiwa ka Yehovha.
7  Mintlhambi hinkwayo ya Kedari—yi ta hlengeletiwa eka wena. Makhuna ya Nebayoto—ma ta ku tirhela. Hi mpfumelelo ma ta ta ealitarini ya mina, ndzi ta sasekisa yindlu ya mina yo saseka.
8  “I vamani lava taka va haha ku fana ni papa, ku fana ni matuva loko ma ya etimbhoveni ta swisaka swa wona?
9  Hikuva swihlala swi ta hambeta swi tshemba mina, ni swikepe swa Taraxixi ku fana ni le ku sunguleni, leswaku vana va wena va tisiwa va huma ekule, va ri ni silivhere ya vona ni nsuku wa vona, evitweni ra Yehovha Xikwembu xa wena ni le ka Mukwetsimi wa Israyele, hikuva u ta va a ku sasekisile.
10  Entiyisweni vanhu vambe va ta aka marhangu ya wena, ni tihosi ta vona ti ta ku tirhela; hikuva ndzi ta va ndzi ku bile hi ku hlundzuka ka mina, kambe hi vunene bya mina, kunene ndzi ta ku komba tintswalo.
11  “Entiyisweni tinyangwa ta wena ti ta tshama ti pfulekile nkarhi hinkwawo; a ti nge pfariwi ninhlikanhi ni nivusiku, leswaku u tiseriwa xuma xa matiko, tihosi ta wona ti ta rhangela.
12  Hikuva tiko rihi ni rihi ni mfumo wihi ni wihi leswi nga ta ka swi nga ku tirheli swi ta lova; kunene ni matiko ma ta herisiwa.
13  “Ku vangama ka Lebanoni ku ta ta eka wena, murhi wa yunipa, murhi wa nyamarhi ni kipresi hi nkarhi lowu fanaka, leswaku ku sasekisiwa ndhawu ya vukwetsimelo bya mina; ndzi ta vangamisa ndhawu ya milenge ya mina.
14  “Vana va lava va ku xanisaka va fanele va suka eka wena, va nkhinsama ehansi; hinkwavo lava ku khomaka hi ndlela leyi nga kombisiki xichavo va fanele va nkhinsama emikondzweni ya milenge ya wena, va ta ku vitana muti wa Yehovha, Siyoni wa Mukwetsimi wa Israyele.
15  “Ematshan’weni ya ku va loyi a siyiweke hi ku helela, la vengiwaka, ku ri hava loyi a hundzaka, ndzi ta ku veka u va nchumu wa ku tinyungubyisa hilaha ku nga riki na makumu, ku khana eka xitukulwana xin’wana ku ya eka xitukulwana xin’wana.
16  Entiyisweni u ta an’wa ntswamba wa matiko, naswona u ta an’wa mavele ya tihosi; hakunene u ta tiva leswaku mina, Yehovha, ndzi Muponisi wa wena, Lowa Matimba wa Yakobe i Mukutsuri wa wena.
17  Ematshan’weni ya koporo ndzi ta tisa nsuku, ematshan’weni ya nsimbi ndzi ta tisa silivhere, kasi ematshan’weni ya ntsandza, koporo, ematshan’weni ya maribye, nsimbi; naswona ndzi ta veka ku rhula ku va valanguteri va wena ni ku lulama ku va vaaveri va ntirho wa wena.
18  “Madzolonga a ma nge he pfuki ma twiwile etikweni ra wena, ku phanga kumbe ku tshovelela emindzilakaneni ya wena. Kunene marhangu ya wena u ta ma vitana ku Ponisiwa kasi tinyangwa ta wena u ta ti vitana ku Dzunisa.
19  Eka wena dyambu a ri nge he vi ku vonakala ninhlikanhi, ni ku vangama ka n’weti a ku nge he ku nyiki ku vonakala. Eka wena Yehovha u ta va ku vonakala loku tshamaka hilaha ku nga heriki, Xikwembu xa wena xi va ku saseka ka wena.
20  Dyambu ra wena a ri nge he peli, ni n’weti wa wena a wu nge he nyamalali; hikuva Yehovha u ta va ku vonakala ka wena loku tshamaka hilaha ku nga heriki, kutani masiku ya ku rila ka wena ma ta hela.
21  Loko ku ri vanhu va wena, hinkwavo va ta va vo lulama; va ta dya ndzhaka ya tiko hilaha ku nga riki na makumu, ku hluka ka leswi ndzi swi byaleke, ntirho wa mavoko ya mina, leswaku ndzi sasekisiwa.
22  Lontsongo u ta va gidi, kasi lontsongo ngopfu u ta va tiko ra matimba. Mina Yehovha, ndzi ta swi hatlisisa hi nkarhi wa swona.”
53  I mani loyi a veke ni ripfumelo eka swilo leswi hina hi swi tweke? Loko ku ri voko ra Yehovha, xana ri hlavuteriwe mani?
2  U ta humelela ku fana ni xirhabyana emahlweni ka yena, ku fana ni rimitsu etikweni leri pfumalaka mati. A nga na xivumbeko lexikulu, hambi ku vangama; kutaku loko hi n’wi vona, ku hava ku languteka loku nga ta endla leswaku hi n’wi navela.
3  A a languteriwa ehansi, a papalatiwa hi vanhu, a a ri munhu wa switlhavi ni la tshamelaka ku vabya. Naswona a swi tikomba onge u hi tumbetela xikandza xakwe. A a languteriwa ehansi naswona hi n’wi khome kukota loyi a nga pfuniki nchumu.
4  Entiyisweni yena u rhwale mavabyi ya hina; naswona u rhwale switlhavi swa hina. Kambe hi n’wi langute kukota la nga ni khombo, la biweke hi Xikwembu a xanisiwa.
5  Kambe a a tlhaviwa hikwalaho ka ku tlula ka hina nawu; a a pfotlosiwa hikwalaho ka swidyoho swa hina. A a biwa leswaku hina hi ta kuma ku rhula, kasi hikwalaho ka timbanga takwe hina hi horisiwile.
6  Hinkwerhu hi tsendzelekile kukota tinyimpfu; un’wana ni un’wana u hundzulukele endleleni yakwe; naswona Yehovha u endle leswaku xidyoho xa hina hinkwerhu xi langutana ni yoloye.
7  A a tikeriwa, naswona a a titshika a xaniseka; kambe a nga wu pfulanga nomu. A a tisiwa laha ku dlayeriwaka kona ku fana ni nyimpfu; ku fana ni nyimpfu leyi pfaleke nomu emahlweni ka vatsemeti va yona, na yena a nga wu pfulanga nomu.
8  U tekiwile hikwalaho ka ku siveriwa ni vuavanyisi; i mani loyi a nga ta tikarhata hi vuxokoxoko bya xitukulwana xakwe? Hikuva u susiwile etikweni ra lava hanyaka. U kume nkhavi hikwalaho ka ku tlula nawu ka vanhu va mina.
9  Naswona xilahlo xakwe u ta xi endla swin’we ni xa lavo homboloka, ni ntlawa wa lava fuweke eku feni kakwe, hambileswi a nga endlangiki madzolonga ni vuxisi byi nga riki kona enon’wini wakwe.
10  Kambe Yehovha u tsakele ku n’wi pfotlosa; a n’wi vabyisa. Loko wo veka moya-xiviri wakwe wu va gandzelo ra nandzu, u ta va vona vana vakwe, u ta lehisa masiku yakwe, naswona leswi tsakeriwaka hi Yehovha swi ta humelela evokweni rakwe.
11  U ta vona a tlhela a eneriseka hikwalaho ka ku karhateka ka moya-xiviri wakwe. Hi vutivi byakwe lowo lulama, nandza wa mina, u ta tisa xiyimo xo lulama eka vanhu va mina; yena u ta rhwala swidyoho swa vona.
12  Hikwalaho ka sweswo ndzi ta n’wi avela xiphemu exikarhi ka lavo tala, naswona u ta avelana ni lava matimba leswi phangiweke, hikwalaho ka leswi a chululeke moya-xiviri wakwe eku feni, nileswi a hlayiweke swin’we ni lava tlulaka nawu; yena u rhwale xidyoho xa vanhu vo tala, naswona u lamulele lava tlulaka nawu.
39  Enkarhini wolowo Merodaka-baladani n’wana wa Baladani hosi ya Babilona a rhumela mapapila ni nyiko eka Hezekiya, endzhaku ka loko a twe leswaku a a vabya, kambe u tlhele a hlakarhela.
2  Kutani Hezekiya a va tsakela, hiloko a va komba yindlu yakwe ya xuma, silivhere ni nsuku ni mafurha ya balsama ni mafurha lamanene ni hinkwako laha a hlayiselaka swihlomo swakwe ni hinkwaswo leswi a swi kumeka exumeni xakwe. A ku vanga na nchumu lowu Hezekiya a nga va kombangiki wona endlwini yakwe ni le vulawurini byakwe hinkwabyo.
3  Endzhaku ka sweswo Esaya lowa muprofeta a ya eka Hosi Hezekiya a ku eka yena: “Xana vavanuna lava va te yini, naswona a va huma kwihi loko va fika eka wena?” Hiloko Hezekiya a ku: “Va fike eka mina va huma etikweni ra le kule, eBabilona.”
4  Kutani a ya emahlweni a ku: “Va vone yini endlwini ya wena?” Hiloko Hezekiya a ku: “Xin’wana ni xin’wana lexi nga endlwini ya mina va xi vonile. A ku na nchumu lowu ndzi nga va kombangiki wona exumeni xa mina.”
5  Hiloko Esaya a ku eka Hezekiya: “Yingisa rito ra Yehovha wa mavuthu,
6  ‘Waswivo! Masiku ma ta, kutani hinkwaswo leswi nga endlwini ya wena ni leswi vatata wa wena va swi hlayiseke ku fika esikwini leri swi ta rhwariwa swi ya eBabilona.’ ‘A ku nge siyiwi nchumu,’ Yehovha u vurile.
7  ‘Kutani vana va wena van’wana lava nga ta huma eka wena, lava u nga ta va tata wa vona, kunene va ta tekiwa va ya va vatirhi va le hubyeni exigodlweni xa hosi ya Babilona.’”
8  Hiloko Hezekiya a byela Esaya a ku: “Rito ra Yehovha leri u ri vuleke i rinene.” A ya emahlweni a ku: “Hikuva ku rhula ni ntiyiso swi ta tshama swi ri kona emasikwini ya mina.”
56  Yehovha u te: “Hlayisani vululami, mi endla leswi lulameke. Hikuva ku ponisa ka mina ku le kusuhi swinene ni ku fika, ku lulama ka mina ku ta hlavuteriwa.
2  Wa tsaka munhu wa nyama la endlaka leswi, ni n’wana wa vanhu loyi a swi khomaka, a hlayisaka savata leswaku a nga yi nyamisi, a hlayisaka ni voko rakwe leswaku a nga endli vubihi bya muxaka wihi ni wihi.
3  Munhu wumbe loyi a tihlanganiseke na Yehovha a nga tshuki a vula a ku, ‘Handle ko kanakana Yehovha u ta ndzi hambanisa ni vanhu vakwe.’ Ni mutsheniwa a nga tshuki a ku, ‘Waswivo! Ndzi murhi lowu omeke.’”
4  Hikuva Yehovha u byele vatsheniwa lava hlayisaka tisavata ta mina ni lava hlawuleke leswi ndzi swi tsakeleke ni lava khomaka ntwanano wa mina, a ku:
5  “Ndzi ta va nyika endlwini ya mina ni le ndzeni ka marhangu ya mina, ribye ra xitsundzuxo ni vito, nchumu lowu antswaka ku tlula vana va majaha ni va vanhwanyana. Ndzi ta va nyika vito hilaha ku nga riki na makumu, leri nga ta ka ri nga herisiwi.
6  “Kutani vanhu vambe lava tihlanganiseke na Yehovha leswaku va n’wi tirhela ni ku rhandza vito ra Yehovha, leswaku va va malandza yakwe, hinkwavo lava hlayisaka savata leswaku va nga yi nyamisi, va hlayisa ntwanano wa mina,
7  ndzi ta tlhela ndzi va tisa entshaveni ya mina yo kwetsima ndzi va endla va tsaka endlwini ya mina ya xikhongelo. Magandzelo ya vona yo hisiwa lama heleleke ni switlhavelo swa vona swi ta amukeriwa ehenhla ka alitari ya mina. Hikuva yindlu ya mina yi ta vuriwa yindlu ya xikhongelo ya vanhu hinkwavo.”
8  Marito ya Yehovha, Hosi leyi Lawulaka, loyi a hlengeletaka lava hangalakeke va Israyele, hi lawa: “Ndzi ta va hlengeletela eka yena van’wana handle ka vanhu va yena lava ana va hlengeletiweke.”
9  N’wina hinkwenu swiharhi swa nhova, tanani mi ta dya, hinkwenu n’wina swiharhi leswi nga ekhwatini.
10  Varindzi va yena va fe mahlo. Ku hava lava lemukeke exikarhi ka vona. Hinkwavo ka vona i timbyana leti nga vulavuriki; a va swi koti ku vukula, va hefemulela ehenhla, va etlela, va rhandza ku khudzehela.
11  Kahle-kahle i timbyana leti wu navelaka swinene moya-xiviri; a va eneriseki. Nakambe i varisi lava nga twisisiki. Hinkwavo va hundzulukele endleleni ya vona, un’wana ni un’wana empindzulweni wakwe wo biha endzilakaneni wa yena:
12  “Tanani! Inge ndzi teka vhinyonyana; naswona a hi nweni swakunwa leswi pyopyaka kukondza hi kolwa. Kunene siku ra mundzuku ri ta fana ni ra namuntlha, ri ta va rikulu swinene.”
19  Ku avanyisiwa ka Egipta: Waswivo! Yehovha u khandziye papa leri nga ni rivilo, u ya aEgipta. Kunene swikwembu leswi nga pfuniki nchumu swa Egipta swi ta rhurhumela hikwalaho ka yena, ni mbilu ya Egipta yi ta n’oka endzeni ka yena.
2  “Kutani ndzi ta endla leswaku Vaegipta va lwa ni Vaegipta, kunene un’wana ni un’wana u ta lwa ni makwavo, ni un’wana a lwa ni nakulobye, muti wu lwa ni muti wun’wana, mfumo wu lwa ni mfumo wun’wana.
3  Moya wa Egipta wu ta pfilunganyeka, naswona ndzi ta pfilunganya makungu ya yena. Hakunene va ta titshega hi swikwembu leswi nga pfuniki nchumu ni hi vangoma ni hi swingomatanda ni hi vavhumbhi lavakulu va swiendlakalo.
4  Kutani ndzi ta nyiketa Egipta evokweni ra mulawuri la karhataka, naswona hosi leyi nga ta va fuma yi ta va yi ri ni matimba,” ku vula Hosi ya ntiyiso, Yehovha wa mavuthu.
5  Kunene mati ma ta oma elwandle, ni nambu wu ta phya wu oma.
6  Kutani milambu yi ta nun’hwa; misele ya Nayili ya Egipta yi ta vohla, yi phya. Rihlanga ni vungu swi ta vuna.
7  Tindhawu leti nga riki na nchumu ekusuhi ni Nambu wa Nayili, laha Nambu wa Nayili wu sungulaka kona, ni tindhawu hinkwato leti byariweke mbewu eNambyeni wa Nayili, ti ta oma. Kunene ti ta susiwa, ti nga ha vi kona.
8  Kutani vaphasi va tinhlampfi va ta rila, ni hinkwavo lava hoxaka swinjovo eNambyeni wa Nayili va ta dyiwa hi mbitsi, ni lava andlalaka tinkoka ta tinhlampfi ehenhla ka vuandlalo bya mati va ta nyamalala.
9  Kutani lava tirhaka hi ximila xa ntsembyana lexi basisiweke va ta khomiwa hi tingana; swin’we ni valuki va mapesa yo basa.
10  Vatirhi vakwe lava lukaka va ta pfotlosiwa, wu ta hlunama moya-xiviri wa hinkwavo lava tirhelaka hakelo.
11  Tihosana ta Sowana hakunene i swiphukuphuku. Loko ku ri tintlhari ta vatsundzuxi va Faro, kungu ra vona i nchumu lowu nga twaliki. Xana n’wina mi ta vurisa ku yini eka Faro mi ku: “Ndzi n’wana wa lavo tlhariha, n’wana wa tihosi ta minkarhi ya khale”?
12  Kutani, ti kwihi​—tintlhari ta n’wina—​leswaku ti mi byela sweswi ni leswaku ti tiva xikongomelo xa Yehovha wa mavuthu malunghana na Egipta?
13  Tihosana ta Sowana ti endle vuphukuphuku, tihosana ta Nofu ti xisiwile, varhangeri va tinyimba takwe va tsendzelekise Egipta.
14  Yehovha u chululele moya wa ku pfilunganyeka exikarhi ka yena; naswona va endle leswaku Egipta a tshetsheleka entirhweni wa yena hinkwawo, hilaha la dakweke a tshetshelekelaka emahlanteni yakwe hakona.
15  Kutani Egipta wu ta pfumala ntirho lowu nga ta endliwa hi nhloko kumbe hi ncila, hi xihluke kumbe hi vungu.
16  Esikwini rero Egipta u ta fana ni vavasati, kunene u ta rhurhumela, a chava loko Yehovha wa mavuthu a tlakusa voko ehenhla ka yena.
17  Kutani misava ya Yuda yi ta tsekatsekisa Egipta. Un’wana ni un’wana loyi a byeriwaka ha yona u ta chava hikwalaho ka xikongomelo xa Yehovha wa mavuthu lexi a xi endlaka ku lwa na yena.
18  Esikwini rero ku ta va ni miti ya ntlhanu etikweni ra Egipta leyi vulavulaka ririmi ra Kanana ni leyi hlambanyaka eka Yehovha wa mavuthu. Muti wun’wana wu ta vuriwa Muti wo Hirimuxa.
19  Esikwini rero ku ta va ni alitari ya Yehovha exikarhi ka tiko ra Egipta, ni phuphu ya Yehovha etlhelo ka ndzilakana wa yena.
20  Kutani yi ta va xikombiso ni vumbhoni eka Yehovha wa mavuthu etikweni ra Egipta; hikuva va ta huwelela eka Yehovha hikwalaho ka vatshikileri, kutani u ta va rhumela muponisi lonkulu, loyi entiyisweni a nga ta va kutsula.
21  Kunene Yehovha u ta tiviwa hi Vaegipta; naswona Vaegipta va ta tiva Yehovha esikwini rero, va ta endla xitlhavelo ni nyiko naswona va ta endla xihlambanyo eka Yehovha kutani va ta xi hetisisa.
22  Kunene Yehovha u ta twisa Egipta ku vava. Ku ta va ni ku twisiwa ku vava ni ku horisiwa; kutani va ta tlhelela eka Yehovha, yena u ta endla leswaku va kombela eka yena, a va horisa.
23  Esikwini rero ku ta va ni gondzo lerikulu leri humaka aEgipta ri ya eAsiriya, kutani Asiriya u ta ta aEgipta, Egipta yena a ya eAsiriya; kunene va ta tirha, Egipta na Asiriya.
24  Esikwini rero Israyele u ta va wa vunharhu swin’we na Egipta na Asiriya, ku nga nkateko exikarhi ka misava,
25  hikuva Yehovha wa mavuthu u ta va a n’wi katekisile, a ku: “Vanhu va mina a va katekisiwe, Egipta, ni ntirho wa mavoko ya mina, Asiriya, ni ndzhaka ya mina, Israyele.”
24  Waswivo! Yehovha u onha tiko a ri endla ri va mananga, u onhe xikandza xa rona, a hangalasa vaaki va rona.
2  Kutani vanhu ni vaprista va ta fana; nandza ni n’wini wakwe va ta fana; nandza wa xisati ni n’wini wakwe va ta fana; muxavi ni muxavisi va ta fana; mulombisi ni mulombi va ta fana; muamukeri wa ntswalo ni loyi a hakelaka ntswalo va ta fana.
3  Kunene tiko ri ta onhiwa, kunene ri ta phangiwa, hikuva Yehovha u vurile.
4  Tiko ra rila, ri hele matimba. Tiko leri noneke ri vunile, ri hele matimba. Lava tlakukeke eka vanhu va tiko va vunile.
5  Naswona tiko ri nyamisiwile ehansi ka vaaki va rona, hikuva va honise milawu, va hundzule swileriso, va tlula ntwanano lowu tshamaka hilaha ku nga riki na makumu.
6  Hi yona mhaka leyi ndzhukano wu dyeke tiko, lava tshamaka eka rona va voniwa nandzu. Hi yona mhaka leyi nhlayo ya vaaki va tiko yi hungutekeke, naswona a hi vangani vanhu va nyama lava seleke.
7  Vhinyo leyintshwa ya rila, murhi wa vhinya wu vunile, hinkwavo lava tsakeke embilwini va ni nhlomulo.
8  Ku khana hi xingomana ku herile, huwa ya lava tsakeke ngopfu yi miyerile, ku khana hi haripa ku herile.
9  Va nwa vhinyo ku nga ri na risimu; swakunwa leswi pyopyaka swa dzunga eka lava nwaka.
10  Muti lowu tshikiweke wu mbundzumuxiwile; yindlu yin’wana ni yin’wana yi pfariwile, a ku ngheniwi.
11  Ka riliwa eswitarateni hikwalaho ka ku kayivela ka vhinyo. Ku tsaka hinkwako ku herile; ku tsaka ka tiko a ka ha ri kona.
12  Emutini ku sele xiyimo xo hlamarisa; nyangwa yi pfotlosiwe yi va swiphemu-phemu.
13  Hikuva swi ta va tano exikarhi ka tiko, exikarhi ka vanhu, ku fana ni ku hlakahliwa ka murhi wa mutlhwari, ku fana ni ku khwaja loko ku hlengeletiwa ka madiriva ku herile.
14  Vona va ta tlakusa rito, va ta ba nkulungwana. Kunene hi ku tlakuka ka Yehovha va ta ba xivuvutana va ri elwandle.
15  Hi yona mhaka leyi va nga ta vangamisa Yehovha va ri endhawini ya ku vonakala, va vangamisa vito ra Yehovha, Xikwembu xa Israyele, eswihlaleni swa lwandle.
16  Ku suka emakumu ya tiko ku ni miloti leyi hi yi tweke: “A ku khavisiwe La Lulameke!” Kambe ndzi ri: “Mina ndzi ondzile, mina ndzi ondzile! Ndzi ni khombo! Vaxengi va tirhise vuxengi. Naswona vaxengi va tirhise vuxengi byo xenga.”
17  Ku chava ni khele ni xirimbana swi le ka wena, wena muaki wa tiko.
18  Kutani un’wana ni un’wana loyi a balekaka mpfumawulo wa lexo chavisa u ta wela ekheleni, naswona un’wana ni un’wana la humaka ekheleni u ta khomiwa hi xirimbana. Hikuva tinyangwa ta mati yo tala ta le henhla ti ta pfuleka, ni masungulo ya misava ma ta ninginika.
19  Tiko ri handzuke hi le xikarhi hi ku helela, tiko ri ninginisiwe hi ku helela, tiko ri tshetshelekisiwe hi ku helela.
20  Tiko ri dedeleka hi ku helela ku fana ni xidakwa, naswona ri ninginike ku fana ni yindlu yo rindza eka yona. Ku tlula nawu ka rona ka ri tikela, kutani ri ta wa, ri nga ha tlheli ri pfuka.
21  Kutani esikwini rero Yehovha u ta yisa nyingiso ehenhla ka vuthu ra laha ku tlakukeke eku tlakukeni, ni le henhla ka tihosi ta misava emisaveni.
22  Kunene va ta hlengeletiwa hi ku hlengeletiwa ko fana niloko vakhotsiwa va nghenisiwa emugodini, va pfaleriwa ekhotsweni ra munyama; kutani endzhaku ka masiku yo tala va ta nyikiwa nyingiso.
23  N’weti lowu thwaseke wu yisiwe ehansi, ni dyambu leri hatimaka ri khomiwe hi tingana, hikuva Yehovha wa mavuthu i hosi leyi vangamaka eNtshaveni ya Siyoni, eYerusalema ni le mahlweni ka vavanuna va yena lava kuleke.
58  “Huwelela hi rito ra wena hinkwaro; u nga tifeleli. Tlakusa rito ku fana ni nanga, u byela vanhu va mina ku tlula nawu ka vona, ni yindlu ya Yakobe swidyoho swa yona.
2  Kambe siku ni siku a va hambeta va ndzi lava, naswona a va tsakela ku tiva tindlela ta mina, ku fana ni tiko leri hanyeke hi ku tshembeka ni leri nga byi siyangiki vululami bya Xikwembu xa rona, hikuva va hambete va kombela leswaku ndzi va avanyisa hi ku lulama, va tshinela eka Xikwembu lexi va xi tsakeleke,
3  “‘Hikwalaho ka yini hi titsona swakudya, n’wina mi nga swi voni, ni ku xanisa moya-xiviri wa hina kambe n’wina mi nga swi lemuki?’ “Hakunene n’wina a mi kuma ntsako esikwini ra ku titsona ka n’wina swakudya, laha hinkwavo lava va mi tirhelaka hi matimba a va ri kona, lava a mi tshamela ku va susumetela ku tirha.
4  Hakunene mi nga titsona swakudya hikwalaho ka ku holova ni nyimpi, ni hikwalaho ka ku ba hi xibakele xa vuhomboloki. Xana a mi titsonanga swakudya ku fana ni le sikwini leri mi endleke rito ra n’wina ri twala eku tlakukeni?
5  Xana ku titsona swakudya loku ndzi ku hlawuleke ku fanele ku kotisa leswi, ku fana ni siku leri munhu wa la misaveni a xanisaka moya-xiviri wakwe? Siku ra ku korhamisa nhloko yakwe ku fana ni vungu, a andlala nguvu yo khwaxa ni nkuma swi va sangu rakwe? Xana hi swona leswi mi swi vitanaka ku titsona swakudya ni siku leri amukelekaka eka Yehovha?
6  “Xana loku a hi kona ku titsona swakudya loku ndzi ku hlawuleke? Ku ntshunxa tinsimbi ta vuhomboloki, ku ntshunxa switsimbo swa joko, ni ku ntshunxa lava pfotlokeke va famba, ni leswaku n’wina mi tsema joko rin’wana ni rin’wana hi le xikarhi?
7  Xana a hi ku pambulela la nga ni ndlala xinkwa xa wena, ni leswaku u nghenisa loyi a xanisekaka, loyi a nga riki na kaya endlwini ya wena? Leswaku, loko wo tshuka u vona munhu a nga ambalanga, u n’wi funengeta, nileswaku u nga tifihli enyameni ya wena?
8  “Loko swi ri tano ku vonakala ka wena a ku ta huma kukota vurhonga; naswona a wu ta hanya hi ku hatlisa. Kunene ku lulama ka wena a ku ta famba emahlweni ka wena; ku vangama ka Yehovha a ku ta ku rindza endzhaku.
9  Loko swi ri tano a wu ta vitana, kutani Yehovha a a ta hlamula; a wu ta kombela ku pfuniwa, yena a a ta ku, ‘Hi mina loyi!’ “Loko wo susa joko exikarhi ka wena, ku kombetela hi ritiho ni ku vulavula swo biha;
10  naswona u ta nyika loyi a nga ni ndlala ku navela ka moya-xiviri wa wena, u ta enerisa moya-xiviri lowu xanisekaka, kunene ku vonakala ka wena na kona ku ta voninga emunyameni, ku dzwihala ka wena ku ta kotisa nhlikanhi.
11  Kutani Yehovha u ta boheka ku ku rhangela nkarhi hinkwawo ni ku enerisa moya-xiviri wa wena ni le tikweni leri vavuriweke, u ta tiyisa marhambu ya wena; wena u ta fana ni ntanga lowu kumaka mati, u fana ni xihlovo xa mati, lexi mati ya xona ma tshamaka ma ri kona.
12  Kunene hi ku ya hi ku rhandza ka wena vanhu va ta aka tindhawu leti nga ni nkarhi wo leha ti onhakile; u ta yimisa ni masungulo ya switukulwana leswi yaka emahlweni. Entiyisweni u ta vitaniwa mupfali wa vangwa, loyi a pfuxetaka tindlela to tshama eka tona.
13  “Loko wo tlherisa nenge wa wena leswaku u nga endli leswi ku tsakisaka hi siku ra mina ro kwetsima hikwalaho ka savata, kutani u vitana savata leswaku i ntsako lowu heleleke, siku ro kwetsima ra Yehovha, leri vangamisiwaka, entiyisweni u ri vangamisa ematshan’weni yo endla tindlela ta wena, ematshan’weni yo kuma leswi ku tsakisaka ni ku vula rito;
14  hikwalaho ka sweswo u ta kuma ntsako lowu heleleke eka Yehovha, ndzi ta ku khandziyisa etindhawini leti tlakukeke ta misava; ndzi ta endla leswaku u dya ndzhaka ya Yakobe tata wa wena, hikuva nomu wa Yehovha wu vurile.”
43  Kutani Yehovha, Mutumbuluxi wa wena, u vurile, Wena Yakobe, ni Muvumbi wa wena, Wena Israyele, a ku: “U nga chavi, hikuva ndzi ku kutsurile. Ndzi ku vitane hi vito ra wena. U wa mina.
2  Loko wo hundza ematini, ndzi ta va na wena; ni loko wo hundza emilambyeni, a yi nge ku khukhuli. Loko wo famba endzilweni, a wu nge vavuriwi, ni langavi a ri nge ku hisi.
3  Hikuva hi mina Yehovha Xikwembu xa wena, Mukwetsimi wa Israyele, Muponisi wa wena. Egipta ndzi n’wi endle nkutsulo wa wena, Etiyopiya na Seba ematshan’weni ya wena.
4  Hi mhaka ya leswi u nga wa risima ematihlweni ya mina, u tekiwa u ri la xiximekaka, mina ndzi ku rhandzile. Naswona ndzi ta nyikela vanhu ematshan’weni ya wena, ni vanhu va matiko ematshan’weni ya moya-xiviri wa wena.
5  “U nga chavi, hikuva mina ndzi na wena. Ku suka evuhuma-dyambu ndzi ta tisa mbewu ya wena, naswona ndzi ta ku hlengeleta endhawini yin’we ku suka evupela-dyambu.
6  Eka n’walungu ndzi ta ku, ‘Nyika,’ eka dzonga ndzi ta ku, ‘U nga feleli. Tisa vana va mina va majaha lava sukaka ekule ni va vanhwanyana lava sukaka etindhawini ta le kule ta misava,
7  un’wana ni un’wana loyi a vitaniwaka hi vito ra mina ni loyi ndzi n’wi tumbuluxeleke ku vangama ka mina, loyi ndzi n’wi vumbeke, ina, loyi ndzi n’wi endleke.’
8  “Humesa vanhu lava feke mahlo hambileswi mahlo ma nga kona, ni lava feke tindleve hambileswi tindleve va nga na tona.
9  Matiko hinkwawo a ma hlengeletiwe ndhawu yin’we, ni vanhu va matiko a va hlengeletiwe. I mani exikarhi ka vona loyi a nga vulaka leswi? Kumbe, xana va nga hi byela ni swilo swo sungula? A va humese timbhoni ta vona, leswaku va ta vuriwa lava lulameke, kumbe va twa kutani va ku, ‘I ntiyiso!’”
10  “N’wina mi timbhoni ta mina,” ku vula Yehovha, “nandza wa mina loyi ndzi n’wi hlawuleke, leswaku mi ta tiva kutani mi va ni ripfumelo eka mina, nileswaku mi ta twisisa leswaku ka ha ri Mina. Emahlweni ka mina a ku nga ri na Xikwembu lexi vumbiweke, naswona endzhaku ka mina a xi vanga kona xin’wana.
11  Mina—hi mina Yehovha, handle ka mina ku hava muponisi.”
12  “Mina ndzi twarisile naswona ndzi ponisile, ndzi swi endla swi twiwa, enkarhini lowu a ku nga ri na xikwembu ximbe exikarhi ka n’wina. Hikwalaho mi timbhoni ta mina,” ku vula Yehovha, “mina ndzi Xikwembu.
13  Naswona, nkarhi hinkwawo ndzi tshama ndzi ri Mina; a nga kona loyi a kutsulaka evokweni ra mina. Ndzi ta tirha, i mani loyi a nga ri tlherisaka?”
14  Yehovha Mukutsuri wa n’wina, Mukwetsimi wa Israyele u te: “Hikwalaho ka n’wina ndzi ta rhumela eBabilona, ndzi endla leswaku ku wisiwa swigogo swa makhotso, ni Vakalidiya eswikepeni va ta ba swirilo swa nkosi.
15  Hi mina Yehovha Mukwetsimi wa n’wina, Mutumbuluxi wa Israyele, Hosi ya n’wina.”
16  Leswi hi leswi vuriweke hi Yehovha, Loyi a endlaka ndlela exikarhi ka lwandle ni ndlela exikarhi ka mati lama nga ni matimba,
17  Loyi a humesaka kalichi ya nyimpi ni hanci, vandla ra nyimpi ni vanhu lava nga ni matimba hi nkarhi lowu fanaka, a ku: “Va ta etlela. A va nge pfuki. Kunene va ta timiwa. Va ta timiwa ku fana ni ngoti ya rivoni.”
18  “Mi nga tsundzuki swilo swo sungula, naswona mi nga yisi miehleketo ya n’wina eka swilo swa khale.
19  Maswivo! Ndzi endla nchumu lowuntshwa. Sweswi wu ta humelela. N’wina mi ta wu tiva, a swi tano ke? Kunene, emananga ndzi ta boxa ndlela, ndzi endla milambu ekwandzasini.
20  Xivandzana xa nhova xi ta ndzi vangamisa, timhungubye ni tinca; hikuva ndzi ta va ndzi humese mati emananga, milambu ekwandzasini, leswaku ndzi nwisa vanhu va mina, muhlawuriwa wa mina,
21  vanhu lava ndzi tivumbeleke vona, leswaku va rungula ku dzuneka ka mina.
22  “Kambe ni ku ndzi vitana a wu ndzi vitananga, Wena Yakobe, hikuva u ndzi helele matimba, Wena Israyele.
23  A wu ndzi tiselanga tinyimpfu ta magandzelo ya wena yo hisiwa lama heleleke, naswona a wu ndzi vangamisanga hi switlhavelo swa wena. A ndzi ku sindzisanga ku ndzi tirhela hi nyiko, naswona a ndzi ku hetanga matimba hi murhi wa risuna.
24  A wu ndzi xavelanga rihlanga ro tsokombela hi mali; naswona a wu ndzi tsakamisanga hi mafurha ya switlhavelo swa wena. Hakunene u ndzi sindzise ku tirhela hikwalaho ka swidyoho swa wena; u ndzi hete matimba hi swidyoho swa wena.
25  “Mina—hi mina Loyi a herisaka ku tlula nawu ka wena hikwalaho ka mina, ni swidyoho swa wena a ndzi nge swi tsundzuki.
26  Ndzi tsundzuxe; a hi nghene swin’we ehubyeni; rungula mhaka ya wena leswaku u ta va la lulameke.
27  Tata wa wena, lowo sungula, u dyohile, naswona vavulavuleri va wena va tlule nawu wa mina.
28  Hikwalaho ndzi ta nyamisa tihosana ta ndhawu yo kwetsima, Yakobe ndzi ta n’wi nyiketa a va munhu la lovisiwaka, ndzi nyiketa Israyele emaritweni ya nhlambha.
66  Yehovha u te: “Matilo i xiluvelo xa mina, misava i vunavelo bya mina. Kutani, xana yi kwihi yindlu leyi n’wina mi nga ndzi akelaka yona, naswona yi kwihi ndhawu leyi ndzi nga wiselaka eka yona?”
2  “Hikwalaho swilo leswi hinkwaswo swi endliwe hi voko ra mina, hinkwaswo leswi swi va kona hikwalaho ka mina,” ku vula Yehovha. “Kutani, loyi ndzi ta n’wi languta, loyi a xanisekaka a tlhela a tivona nandzu emoyeni, a rhurhumerisiwa hi rito ra mina.
3  “Loyi a tlhavaka nkunzi u fana ni loyi a dlayaka munhu. Loyi a endlaka xitlhavelo hi nyimpfu u fana ni loyi a tshovaka nhamu ya mbyana. Loyi a humesaka nyiko—ngati ya nguluve! Loyi a nyikelaka murhi wa risuna wa xitsundzuxo u fana ni loyi a nkhensaka hi marito ya masalamusi. Nakambe hi vona lava hlawuleke tindlela ta vona, naswona moya-xiviri wa vona wu tsakele swilo leswi nyenyetsaka.
4  Na mina ndzi ta hlawula tindlela ta ku va xanisa; ndzi ta va tisela swilo leswi va chavisaka; hikwalaho ka leswi ndzi vitaneke kambe ku nga hlamuli munhu; ndzi vulavurile kambe a ku yingisanga munhu; va tshamela ku endla swo biha ematihlweni ya mina, va hlawule nchumu lowu ndzi nga wu tsakeriki.”
5  Twanani rito ra Yehovha, n’wina lava rhurhumerisiwaka hi rito ra yena: “Vamakwenu lava mi vengaka, lava mi hlongolaka hikwalaho ka vito ra mina, va te, ‘Onge Yehovha a nga vangamisiwa!’ Nakambe u fanele a humelela eka n’wina a tsakile, hi vona lava nga khomisiwa tingana.”
6  Ku ni mpfumawulo wa hasahasa emutini, mpfumawulo lowu humaka etempeleni! I mpfumawulo wa Yehovha lowu tlheriselaka leswi fanelaka valala vakwe.
7  U velekile a nga si va ni switlhavi swa ku veleka. A nga si khomiwa hi ku lun’wa ka ku veleka, u tswale n’wana waxinuna.
8  I mani la tweke swo fana ni leswi? I mani la voneke swilo swo fana ni leswi? Xana tiko ri nga velekiwa hi siku rin’we hi switlhavi swa ku veleka? Kumbe, xana tiko ri nga velekiwa hi nkarhi wun’we? Hikuva Siyoni u ve ni switlhavi swa ku veleka a tlhela a veleka vana va yena.
9  “Loko ku ri mina, xana ndzi ta endla leswaku munhu a va ekusuhi ni ku veleka, kambe a nga veleki?” ku vula Yehovha. “Kumbe, xana ndzi endla leswaku ku va ni ku veleka naswona ndzi endla leswaku ku pfariwa?” ku vule Xikwembu xa wena.
10  Tsakani na Yerusalema, mi tsakisisa na yena, n’wina hinkwenu lava n’wi rhandzaka. Khanani swinene na yena, n’wina hinkwenu lava tshamelaka ku n’wi rilela;
11  hikwalaho ka leswi mi nga ta an’wa kutani mi enerisiwa hi vele ra nchavelelo lowukulu; hikwalaho ka leswi mi nga ta nwa, mi kuma ntsako lowu heleleke enhlungwini ya ku vangama kakwe.
12  Hikuva Yehovha u te: “Maswivo, ndzi yisa ku rhula eka yena kukota nambu ni ku vangama ka matiko kukota xinambyana lexi khulukaka, kunene mi ta an’wa. Mi ta rhwariwa hi tsheve, mi ta xingiwa.
13  Ku fana ni munhu loyi mana wakwe a hambetaka a n’wi chavelela, na mina ndzi ta hambeta ndzi mi chavelela; naswona mi ta chaveleriwa malunghana na Yerusalema.
14  Kunene mi ta vona, mbilu ya n’wina yi ta boheka ku khana, marhambu ya n’wina ma ta hluka kukota byanyi byo olova. Kunene voko ra Yehovha ri ta tivisiwa eka malandza ya yena, kambe entiyisweni u ta sola valala va yena.”
15  “Hikuva Yehovha u ta ku fana ni ndzilo, ni makalichi yakwe ma fana ni xidzedze, leswaku a tlherisela ku hlundzuka ka yena hi vukarhi lebyikulu ni ku tshinya ka yena hi malangavi ya ndzilo.
16  Entiyisweni Yehovha u ta lwa ni nyama hinkwayo hi ndzilo, ina, hi banga rakwe; kunene va ta tala lava dlayiweke hi Yehovha.
17  Lava va tihlawulekisaka va tibasisela mintanga leyi nga endzhaku ka loyi a nga exikarhi, va dya nyama ya nguluve ni lexi nyenyetsaka, ni maxindyana, va ta fika emakumu ya vona hinkwavo,” ku vula Yehovha.
18  “Malunghana ni mintirho ya vona ni miehleketo ya vona, ndza ta leswaku ndzi hlengeleta matiko hinkwawo ni tindzimi ti va swin’we; va ta ta va ta vona ku vangama ka mina.”
19  “Exikarhi ka vona ndzi ta veka xikombiso, ndzi ta rhuma van’wana va lava balekeke ematikweni, va ya eTaraxixi, ePulu ni le Ludi, lava kokaka vurha, Tubala na Yavhani, swihlala swa le kule, lava nga xi twangiki xiviko malunghana na mina kumbe ku vona ku vangama ka mina; kunene va ta vulavula hi ku vangama ka mina exikarhi ka matiko.
20  Entiyisweni va ta humesa vamakwenu hinkwavo ematikweni va va nyiko eka Yehovha, hi tihanci ni hi makalichi ni hi tigolonyi leti funengetiweke ni hi timeyila ni hi tikamela ta matswele, entshaveni ya mina yo kwetsima, Yerusalema,” ku vule Yehovha, “ku fana ni loko vana va Israyele va tisa nyiko yi ri exibyeni lexi baseke endlwini ya Yehovha.”
21  “Naswona ndzi ta teka van’wana eka vona va va vaprista ni Valevhi,” ku vula Yehovha.
22  “Hikuva, tanihi leswi matilo lamantshwa ni misava leyintshwa leyi ndzi yi endlaka swi nga emahlweni ka mina,” ku vula Yehovha, “hi ndlela yoleyo vana va n’wina ni vito ra n’wina swi ta tshama swi ri kona.”
23  “Kunene ku suka eku thwaseni ka n’weti ku ya eku thwaseni ka n’weti ni ku suka eka savata ku ya eka savata, nyama hinkwayo yi ta nkhinsama emahlweni ka mina,” ku vula Yehovha.
24  “Entiyisweni va ta huma kutani va languta mintsumbu ya vanhu lava a va tlula nawu wa mina; hikuva swivungwana leswi nga eka vona a swi nge fi, ni ndzilo wa vona a wu nge timeki, va ta va nchumu lowu hlambisaka timbilu emahlweni ka nyama hinkwayo.”
54  “Huwelela hi ku tsaka, wena wansati wa mhika la nga velekiki! Khana u huwelela hi ku tsaka, u ba ni xivuvutana, wena la nga vangiki na swona switlhavi swa ku veleka, hikuva vana va loyi a tshikiweke va tele ngopfu ku tlula vana va wansati la nga ni nuna loyi a nga n’wini wakwe,” ku vula Yehovha.
2  “Pfula ndhawu ya ntsonga wa wena yi anama. Naswona a va tshambulute tinguvu ta ntsonga wa tabernakela ya wena leyikulu. U nga feleli. Lehisa tintambhu ta ntsonga wa wena, u tiyisa swikhomiso swa ntsonga wa wena.
3  Hikuva u ta huma u ya exineneni ni le ximatsini, naswona vana va wena va ta dya ni ndzhaka ya matiko, va ta tshama emitini leyi lovisiweke.
4  U nga chavi, hikuva a wu nge nyumisiwi; u nga titwi u tsongahatekile, hikuva a wu nge khomisiwi tingana. Hikuva u ta rivala tingana ta nkarhi wa vuntshwa bya wena, ni ndzhukano wa ku tshama u ri noni a wu nge he wu tsundzuki.”
5  “Hikuva Muendli wa wena Lonkulu i nuna la nga n’wini wa wena, vito rakwe i Yehovha wa mavuthu; naswona Mukwetsimi wa Israyele i Mukutsuri wa wena. U ta vitaniwa Xikwembu xa misava hinkwayo.
6  Hikuva Yehovha u ku vitanile ku fana ni wansati la siyiweke hi ku helela, la vavisekeke emoyeni, ku fana ni wansati wa nkarhi wa vuntshwa loyi a ariweke,” ku vule Xikwembu xa wena.
7  “Hi nkarhinyana lowutsongo ndzi ku siye hi ku helela, kambe ndzi ta ku vuyisa hi tintswalo letikulu.
8  Hi ku hlundzuka lokukulu ndzi ku tumbetele xikandza xa mina nkarhinyana, kambe ndzi ta ku komba tintswalo hi musa wa rirhandzu hilaha ku nga riki na makumu,” ku vule Mukutsuri wa wena, Yehovha.
9  “Leswi swi fana ni masiku ya Nowa eka mina. Hilaha ndzi hlambanyeke hakona leswaku mati ya Nowa a ma nge he tlheli ma hundza emisaveni, hi ndlela yoleyo ndzi hlambanyile leswaku a ndzi nge ku hlundzukeli kumbe ku ku tshinya.
10  Hikuva tintshava ti nga susiwa ni switsunga swi nga tsekatseka, kambe musa wa mina wa rirhandzu a wu nge susiwi eka wena, ni ntwanano wa mina wa ku rhula a wu nge tsekatseki,” ku vule Yehovha, Loyi a ku kombaka tintswalo.
11  “Oho wena wansati la xanisekaka, la biwaka hi xidzedze, la nga riki na nchavelelo, waswivo, ndzi veka maribye ya wena hi ndzhope wo aka lowu tiyeke, naswona ndzi ta veka masungulo ya wena hi tisafiri.
12  Ndzi ta endla swihlungwa swa wena hi tirhubi, tinyangwa ta wena hi maribye lama hatimaka, mindzilakana ya wena hinkwayo ndzi ta yi endla hi maribye lama tsakisaka.
13  Vana va wena hinkwavo va ta va vanhu lava dyondzisiwaka hi Yehovha, ku rhula ka vana va wena ku ta tala.
14  U ta simekiwa u tiya hi ku lulama. U ta va ekule ni ntshikilelo—hikuva a wu nge chavi nchumu—ni xin’wana ni xin’wana lexi chavisaka, hikuva a xi nge tshineli eka wena.
15  Loko ko va ni loyi a hlaselaka, u ta va a nga lerisiwanga hi mina. Mani na mani loyi a ku hlaselaka u ta wa hikwalaho ka wena.”
16  “Waswivo! Mina ndzi tumbuluxe la tivaka ntirho wa mavoko, loyi a pfurhetelaka ndzilo wa makala, a humesa tlhari leri a ri endleke hi vutshila byakwe. Na mina ndzi tumbuluxe munhu la onhaka leswaku a endla ntirho wa ku onhetela.
17  Tlhari rihi ni rihi leri nga ta endleriwa ku ku hlasela a ri nge humeleli, ni ririmi rihi ni rihi leri nga ta kanetana na wena ehubyeni u ta ri gweva. Leyi i ndzhaka ya malandza ya Yehovha, naswona ku lulama ka wona ku huma eka mina,” ku vula Yehovha.
44  “Sweswi yingisa, Wena Yakobe nandza wa mina na Wena Israyele, loyi ndzi n’wi hlawuleke.
2  Yehovha, Muendli wa wena ni Muvumbi wa wena, loyi a ku pfuneke ku sukela ekhwirini, u te, ‘U nga chavi, Wena nandza wa mina Yakobe na wena Yexuruni, loyi ndzi n’wi hlawuleke.
3  Hikuva ndzi ta chela mati eka la nga ni torha, ni swinambyana leswi khulukaka endhawini yo oma. Ndzi chulula moya wa mina ehenhla ka mbewu ya wena, ni nkateko wa mina ehenhla ka vatukulu va wena.
4  Kunene va ta huma onge hi le xikarhi ka byanyi bya rihlaza, ku fana ni mirhi ya phopla emakheleni ya mati.
5  Loyi u ta ku: “Mina ndzi wa Yehovha.” Kutani luya u ta tivitana hi vito ra Yakobe, kasi un’wana u ta tsala evokweni rakwe a ku: “Ndzi wa Yehovha.” Naswona un’wana u ta tivitana hi vito ra Israyele.’
6  “Yehovha, Hosi ya Israyele ni Mukutsuri wa yena, Yehovha wa mavuthu, u te, ‘Hi mina wo sungula ni wo hetelela, a ku na Xikwembu xin’wana handle ka mina.
7  I mani loyi a fanaka na mina? A a huwelele, leswaku a ta swi vula, a ndzi rungulela swona. Ku sukela loko ndzi veke vanhu va khale swinene, vona a va vule swilo leswi taka ni swilo leswi nga ta nghena.
8  N’wina mi nga chavi, mi nga tsemeki nhlana. Xana ku sukela enkarhini wolowo a ndzi mi twisanga ni ku mi byela swona ha un’we-un’we? Mi timbhoni ta mina. Xana xi kona Xikwembu xin’wana handle ka mina? E-e, Ribye a ri kona. A ndzi ri vonanga.’”
9  Lava endlaka xifaniso lexi kovotliweke a hi va xiviri hinkwavo, naswona leswi rhandzekaka swa vona a swi nge pfuni nchumu; ku fana ni timbhoni ta vona a va voni nchumu, a va tivi nchumu, leswaku va ta khomiwa hi tingana.
10  I mani loyi a vumbeke xikwembu kumbe xifaniso lexi endliweke hi ku n’okisiwa? A swi pfunanga nchumu nikatsongo.
11  Waswivo! Hinkwavo lava tirhisanaka na yena va ta khomiwa hi tingana, naswona vaendli va swona i vanhu va la misaveni. Hinkwavo va ta hlengeletana swin’we. Va ta yima va nga fambi. Va ta chava. Hi nkarhi lowu fanaka va ta khomiwa hi tingana.
12  Loko ku ri loyi a kovotlaka nsimbi hi xiove xo vatla, a ri karhi a yi tirha hi makala; a yi fula hi tihamula, naswona a hambeta a yi tirha hi voko rakwe ra matimba. Nakambe, a khomiwa hi ndlala, a pfumala matimba. Mati a nga ma nwanga; hikwalaho u karhele.
13  Loko ku ri loyi a vatlaka ntsandza, u tshambulute ngoti ya ku pima; a wu dirowa hi choko yo tshwuka; a wu tirha hi nchumu wo hala mhandzi; a hambeta a wu hala hi nchumu wo endla minkhwati, kutani hakatsongo-tsongo a wu endla wu fana ni munhu, wu saseka kukota vanhu, leswaku wu tshama endlwini.
14  Ku ni loyi a tirhaka ku tsema mikedari; u hlawula murhi wa muxaka wo karhi, murhi lowukulu ngopfu, a wu tshika wu kula exikarhi ka mirhi ya le khwatini. U byale murhi wa loreli, kutani mpfula leyi naka yi hambeta yi wu kurisa.
15  Wu hundzuke nchumu lowu vanhu va tshivelaka ndzilo ha wona. Kutani a teka xiphemu xa wona a tinyawuxa ha xona. Entiyisweni u tshivela ndzilo, a baka xinkwa. A tlhela a endla xikwembu lexi a nga ta xi nkhinsamela. U wu endle xifaniso lexi vatliweke, a tiwisela eka xona.
16  Kunene hafu ya wona u yi hisa endzilweni. Kasi hafu leyin’wana u oxa ha yona nyama leyi a yi dyaka, a xurha. A tlhela a tinyawuxa a ku: “Aha! Ndzi tinyawuxile. Ndzi vone ku vonakala ka ndzilo.”
17  Kambe lowu seleke u wu endla xikwembu, xifaniso xakwe lexi vatliweke. A tiwisela eka xona, a nkhinsama a xi khongela a ku: “Ndzi kutsule hikuva u xikwembu xanga.”
18  A va swi tivanga, hambi ku ri ku swi twisisa, hikuva mahlo ya vona ma pfariwile lerova a va voni, mbilu ya vona lerova a yi twisisi.
19  Naswona a nga kona loyi a tsundzukaka embilwini yakwe kumbe loyi a nga ni vutivi kumbe ku twisisa, a ku: “Hafu ya wona ndzi yi hise hi ndzilo, naswona ndzi bake ni xinkwa hi makala ya yona; ndzi oxe nyama ndzi dya. Kambe, xana lowu seleke ndzi wu endla nchumu lowu nyenyetsaka? Xana ndzi nga tiwisela emahlweni ka ntsandza wo oma?”
20  Yena u dya nkuma. Mbilu yakwe leyi xisiweke ya n’wi lahlekisa. Naswona a nga wu kutsuli moya-xiviri wakwe, a nga vuli a ku: “Xana mavunwa a ma kona evokweni ra mina ra xinene?”
21  “Tsundzuka swilo leswi, Wena Yakobe na Wena Israyele, hikuva u nandza wa mina. Ndzi ku vumbile. U nandza loyi a nga wa mina. Oho Israyele, mina a ndzi nge ku rivali.
22  Ndzi ta herisa ku tlula ka wena nawu kukota papa, ni swidyoho swa wena kukota papa lerikulu. Vuya eka mina, hikuva ndzi ta tlhela ndzi ku xava.
23  “N’wina matilo huwelelani hi ku tsaka, hikuva Yehovha u teke goza! Huwelelani hi ku hlula, n’wina swiphemu swa le hansi swa misava! Khanani n’wina tintshava, hi ku huwelela ka ku tsaka, wena khwati na n’wina mirhi leyi nga eka rona! Hikuva Yehovha u kutsule Yakobe, naswona u kombisa ku saseka kakwe eka Israyele.”
24  Yehovha Mukutsuri wa wena ni Muvumbi wa wena ku sukela ekhwirini u te: “Mina Yehovha, ndzi endla hinkwaswo, ndzi tshambuluta matilo hi ndzexe, ndzi andlala misava. I mani loyi a a ri na mina?
25  Ndzi pfilunganya swikombiso swa lava marito ya hava, hi mina Loyi a jamukisaka vavhumbhi; Loyi a tlherisaka tintlhari, Loyi a hundzulaka ni vutivi bya tona byi va vuphukuphuku;
26  Loyi a endlaka rito ra nandza wakwe ri va ntiyiso, Loyi a hetisisaka xikongomelo xa varhumiwa vakwe; Loyi a vulaka leswi hi Yerusalema, ‘Ku ta tshamiwa eka yena,’ ni hi miti ya Yuda, ‘Yi ta pfuxiwa, tindhawu ta yona leti nga marhumbi ndzi ta ti yimisa’;
27  Loyi a byelaka xidziva xa mati a ku, ‘Oma; ni milambu ya wena hinkwayo ndzi ta yi omisa’;
28  Loyi a vulaka leswi malunghana na Korexe, ‘I murisi wa mina, hinkwaswo leswi ndzi swi tsakelaka u ta swi endla hi ku helela’; ni leswi ndzi swi vulaka malunghana na Yerusalema ndzi ku, ‘Wu ta pfuxiwa,’ ni tempele ndzi ku, ‘Masungulo ya wena ma ta vekiwa.’”
47  Rhelela u tshama ehansi entshurini, Wena nhwanya wa Babilona la nga tivangiki wanuna. Tshama ehansi emisaveni laha ku nga riki na xiluvelo, Wena nhwanyana wa Vakalidiya. Hikuva a swi nge he endleki leswaku vanhu va ku vitana lowo olova ni la tisasekiseke.
2  Teka ribye u sila mapa. Funungula nturhu wa wena. Hluvula nguvu yo leha. Funungula nenge. Pela milambu.
3  U fanele u funungula vuhava bya wena. Ni ndzhukano wa wena wu fanele wu voniwa. Ndzi ta rihisela naswona a ndzi nge hlanganisi munhu hi musa.
4  “Ku ni Loyi a hi kutsulaka. Vito ra yena i Yehovha wa mavuthu, Mukwetsimi wa Israyele.”
5  Tshama ehansi u miyela, u ta emunyameni, Wena nhwanyana wa Vakalidiya; hikuva a swi nge he endleki leswaku vanhu va ku vitana Hosikati ya Mimfumo.
6  Vanhu va mina ndzi va hlundzukerile. Ndzi nyamise ndzhaka ya mina, naswona ndzi va nyikele evokweni ra wena. A wu va kombanga tintswalo. U endle joko ra wena ri tika ngopfu ehenhla ka wanuna la dyuhaleke.
7  U hambete u ku: “Ndzi ta va Hosikati hilaha ku nga riki na makumu, hi masiku.” A wu swi nghenisanga embilwini ya wena swilo leswi; a wu ma tsundzukanga makumu ya mhaka.
8  Sweswi twana leswi, wena wansati la nyikiweke ntsako, la tshameke eku sirhelelekeni, loyi a tibyelaka embilwini a ku: “Hi mina, a ku na un’wana. A ndzi nge tshami ndzi ri noni, naswona a ndzi nge lahlekeriwi hi vana.”
9  Kambe swilo leswi swimbirhi swi ta ta eka wena hi xitshuketa, hi siku rin’we: ku lahlekeriwa hi vana ni ku va noni. Swi ta ta eka wena hi mpimo lowu heleleke, hikwalaho ka ku tala ka vungoma bya wena, hi matimba ya vuloyi bya wena—hilaha ku tlurisaka.
10  U hambete u tshemba vubihi bya wena. U te: “A nga kona la ndzi vonaka.” Vutlhari bya wena ni vutivi bya wena—hi swona leswi ku hambukiseke; u tshamela ku tibyela embilwini u ku: “Hi mina, a ku na un’wana.”
11  Kutani u fanele u weriwa hi khombo; a wu nge swi koti ku ri herisa hi hlori. Maxangu ma ta ku wela; a wu nge swi koti ku ma sivela. Naswona hi xitshuketa u ta teriwa hi ndzoviso lowu u nga wu tolovelangiki.
12  Sweswi yima u nga fambi, ni vuloyi bya wena ni hi ku tala ka vungoma bya wena, leswi u swi tirheleke hi matimba ku sukela evuntshweni; kumbexana leswaku u kota ku pfuneka, kumbexana leswaku u chavisa vanhu.
13  U hetiwe matimba hi vatsundzuxi va wena vo tala. A va yime sweswi, va ku ponisa, lava gandzelaka matilo, lava langutaka tinyeleti, lava nyikaka vutivi hi ku thwasa ka n’weti malunghana ni swilo leswi nga ta ku wela.
14  Waswivo! Va fana ni mahlanga. Kunene ndzilo wu ta va hisa. A va nge wu kutsuli moya-xiviri wa vona ematimbeni ya langavi. Makala a ma nge pfurhi laha vanhu va nga ta tinyawuxa kona, kumbe ku voninga ka ndzilo lowu nga orhiwaka.
15  Kunene va ta va tano eka wena, lava u tirheke na vona hi matimba ku sukela evuntshweni. Entiyisweni va ta tsendzeleka, un’wana ni un’wana exifundzheni xa yena. A nge vi kona la nga ta ku ponisa.
48  Twana leswi, Wena yindlu ya Yakobe, n’wina lava mi tivitanaka hi vito ra Israyele, n’wina lava humaka ematini ya Yuda, n’wina lava hlambanyaka hi vito ra Yehovha, lava vulavulaka ni hi Xikwembu xa Israyele, ku nga ri hi ntiyiso kumbe hi ku lulama.
2  Hikuva va vule leswaku va huma emutini wo kwetsima, naswona va tiseketela hi Xikwembu xa Israyele, Yehovha wa mavuthu i vito ra xona.
3  “Swilo swo sungula ndzi swi vurile ku sukela enkarhini wolowo, swi hume enon’wini wa mina, kutani ndzi hambeta ndzi swi twarisa. Hi xitshuketa ndzi teke goza, kutani swilo swi fika.
4  Leswi ndzi swi tivaka leswaku wa sihalala nileswaku nhamu ya wena i nsiha wa nsimbi nileswaku mombo wa wena i koporo,
5  ndzi hambete ndzi ku byela ku sukela enkarhini wolowo. Swi nga si fika, ndzi ku twise swona, leswaku u nga vuli u ku, ‘Swi endliwe hi xifaniso xa mina xa hava, naswona swi lerisiwe hi xifaniso xa mina lexi vatliweke ni xifaniso lexi endliweke hi ku n’okisiwa.’
6  U swi twile. Swi vone hinkwaswo. Loko ku ri n’wina, xana a mi nge swi twarisi? Ndzi mi twise swilo leswintshwa ku sukela enkarhini wa sweswi, swilo leswi hlayisiweke etlhelo, leswi a mi nga swi tivi.
7  Enkarhini wa sweswi swi fanele swi tumbuluxiwa, ku nga ri ku sukela enkarhini wolowo, swilo leswi a wu nga si swi twa ku nga si fika siku leri, leswaku u nga vuli u ku, ‘Waswivo! Ana se a ndzi swi tiva.’
8  “Ku tlula kwalaho, a wu swi twanga, naswona a wu swi tivanga, ni ndleve ya wena a yi pfulekanga ku sukela enkarhini wolowo. Hikuva ndzi swi tiva kahle leswaku kunene u hambete u xenga, naswona u vitaniwe ‘la tlulaka nawu ku suka ekhwirini.’
9  Hikwalaho ka vito ra mina ndzi ta lawula ku hlundzuka ka mina, kasi hikwalaho ka ku dzunisiwa ka mina ndzi ta tikhoma leswaku u nga herisiwi.
10  Waswivo! Ndzi ku tengisile, kambe ku nga ri hi xivumbeko xa silivhere. Ndzi ku hlawurile ekheleni ro n’okisa ra ku xaniseka.
11  Hikwalaho ka mina, hikwalaho ka mina ndzi ta teka goza, hikuva, xana munhu a nga titshikisa ku yini a nyamisiwa? Naswona ku vangama ka mina a ndzi nge ku nyiki un’wana.
12  “Ndzi yingise, Wena Yakobe na wena Israyele loyi ndzi n’wi vitaneke. Ka ha ri Mi-​na. Ndzi wo sungula. Ku tlula kwalaho, ndzi wo hetelela.
13  Tlhandlakambirhi, voko ra mina ri veke masungulo ya misava, naswona voko ra mina ra xinene ri anamise matilo. Ndza ma vitana, leswaku ma tshama ma yime swin’we.
14  “Hlengeletanani, n’wina hinkwenu mi yingisa. I mani loyi a vuleke swilo leswi exikarhi ka vona? Yehovha u n’wi rhandzile. U ta endla leswi a swi tsakelaka hi Babilona, voko ra yena ri ta va ehenhla ka Vakalidiya.
15  Mina—mina ndzi vulavurile. Ku tlula kwalaho ndzi n’wi vitanile. Ndzi n’wi tisile, naswona ndlela yakwe yi ta endliwa yi humelela.
16  “N’wina tshinelani eka mina. Twanani leswi. Ku sukela eku sunguleni a ndzi vulavulanga nikatsongo ndzi ri evutumbelweni. Ku sukela enkarhini wa ku endleka ka swona a ndzi ri kona.” Kutani sweswi Yehovha, Hosi leyi Lawulaka u ndzi rhumile, ku nga moya wa yena.
17  Yehovha, Mukutsuri wa wena, Mukwetsimi wa Israyele u te: “Mina Yehovha, ndzi Xikwembu xa wena, Loyi a ku dyondziselaka ku ku pfuna, Loyi a ku fambisaka endleleni leyi u faneleke u famba hi yona.
18  Kunene loko a wu yingise swileriso swa mina! Kutani ku rhula ka wena a ku ta fana ni nambu, ni ku lulama ka wena a ku ta fana ni magandlati ya lwandle.
19  Vana va wena a va ta fana ni sava, ni vatukulu lava humaka eswirhweni swa wena swa le ndzeni a va ta fana ni swiribyana swa rona. Vito ra Yoloye a ri nga ta tsemiwa kumbe ku lovisiwa emahlweni ka mina.”
20  N’wina humani eBabilona! Balekelani Vakalidiya. Twarisani mpfumawulo wa ku huwelela ka ntsako, ku twariseni. Ku humeseni ku ya fika emakumu ya misava. Vulani mi ku: “Yehovha u kutsule nandza wakwe Yakobe.
21  A va ri twanga torha loko a va fambisa etindhawini leti onhakeke. U va khulukisele mati ma huma eribyeni, a pandza ribye leswaku mati ma huma.”
22  “Ku rhula a ku kona,” ku vula Yehovha, “eka lavo homboloka.”
59  Waswivo! Voko ra Yehovha a ri komanga ngopfu lerova ri nga tsandzeka ku ponisa, ni ndleve yakwe a yi lemekanga ngopfu lerova yi nga tsandzeka ku twa.
2  E-e, kambe swihoxo swa n’wina swi hundzuke swilo leswi vangaka ku avana exikarhi ka n’wina ni Xikwembu xa n’wina, ni swidyoho swa n’wina swi endle leswaku xi mi tumbetela xikandza xa xona leswaku xi nga twi.
3  Hikuva swandla swa n’wina swi nyamisiwe hi ngati, ni tintiho ta n’wina hi swidyoho. Milomu ya n’wina yi vulavule mavunwa. Ririmi ra n’wina ri tshamela ku hlevetela leswi nga lulamangiki nikatsongo.
4  A nga kona loyi a huwelelaka hi ku lulama, naswona a nga kona loyi a yeke ehubyeni hi ku tshembeka. Ku tshembiwe leswi nga riki swa xiviri, naswona ku vulavuriwa leswi nga pfuniki nchumu. Ku tikiwe ku karhata, ku velekiwa leswo biha.
5  Va tlhotlhorhe matandza ya nyoka ya vuxungu, va tshamele ku luka vulwembu bya pume. Mani na mani la dyaka matandza ya vona u ta fa, kutani tandza leri fayiweke ri ta tlhotlhorheka ri va mhiri.
6  Vulwembu bya vona a byi nge vi nguvu, naswona a va nge tifunengeti hi mintirho ya vona. Mintirho ya vona i mintirho yo biha, naswona ntirho wa madzolonga wu le swandleni swa vona.
7  Milenge ya vona yi tshamela ku tsutsumela evubihini lebyikulu, va hatlisela ku halata ngati leyi nga riki na nandzu. Miehleketo ya vona i miehleketo yo biha; ku phanga ni ku wisa swi le magondzweni ya vona lamakulu.
8  Va honise ndlela ya ku rhula, naswona vululami a byi kona emintileni ya vona. Va hombolokise tindlela ta vona. Kunene a nga kona loyi a fambaka eka tona la nga ta tiva ku rhula.
9  Hi yona mhaka leyi vululami byi nga ekule na hina, naswona ku tshembeka a ku hi kumi. Hi hambeta hi langutela ku vonakala, kambe waswivo, hi kuma munyama; hi langutela ku vangama, kambe hi hambeta hi famba eku dzwihaleni loku tshamaka ku ri kona.
10  Hi tshamela ku ambambela khumbi ku fana ni vanhu lava feke mahlo, naswona hi tshamela ku ambambela ku fana ni vanhu lava nga riki na mahlo. Hi khunguvanyekile ninhlikanhi lowukulu ku fana ni le munyameni wa nimadyambu; exikarhi ka tinhenha hi fana ni vanhu lava feke.
11  Hinkwerhu hi tshamela ku rila ku fana ni tibere; hi tshamela ku gugurhela ku fana ni matuva. A hi tshamela ku langutela vululami, kambe a byi nga ri kona; a hi langutele ku ponisiwa, kambe ku tshame ekule na hina.
12  Hikuva ku tlula nawu ka hina ku tele emahlweni ka wena; kasi loko ku ri swidyoho swa hina, un’wana ni un’wana u humese vumbhoni lebyi kanetanaka na hina. Hikuva ku tlula nawu ka hina ku le ka hina; loko ku ri swihoxo swa hina, hi swi tiva kahle.
13  Ku ve ni ku tlula nawu ni ku landzula Yehovha; a ku ri ni ku tlhentlha eka Xikwembu xa hina, ku vulavuriwa hi ntshikilelo ni ku pfukela, ku tika ni ku hlevetela marito ya mavunwa ku suka embilwini.
14  Kutani vululami byi boheke ku tlhelela endzhaku, ku tshembeka kona ku hambeta ku yima ekule. Hikuva ntiyiso wu khunguvanyekile entsendzeleni, leswi kongomeke a swi swi koti ku nghena.
15  Naswona ntiyiso a wu kumeki, un’wana ni un’wana loyi a fularhelaka vubihi wa phangeriwa. Kutani Yehovha a swi vona, a swi bihile ematihlweni ya yena leswi vululami a byi nga ri kona.
16  Kuteloko a vona leswaku a ku nga ri na munhu, a sungula ku hlamala leswi a ku nga ri na munhu la lamulelaka. Kutani voko rakwe ri n’wi ponisile, ni ku lulama ka yena hi kona loku n’wi seketeleke.
17  Hiloko a ambala ku lulama ku va nguvu ya mahakatimba ya nsimbi, ni xihuku xa ku ponisa enhlokweni yakwe. Ku tlula kwalaho, u vehele tinguvu ta ku rihisela ti va swiambalo, a titsondzela hi ku hiseka ku va nguvu yo pfumala mavoko.
18  U ta tisa vukarhi ehenhla ka swirha swakwe hi ku landza swiendlo swa swona, a khoma valala vakwe hi ndlela leyi va fanelaka. Swihlala u ta swi khoma hi ndlela leyi fanelaka swona.
19  Va ta sungula ku chava vito ra Yehovha ku sukela eku peleni ka dyambu, ni ku vangama ka yena ku sukela eku humeni ka dyambu, hikuva u ta fika ku fana ni nambu lowu karhataka, lowu kongomisiweke hi moya wa Yehovha.
20  “Kunene Mukutsuri u ta ta eSiyoni, ni le ka lava va nga ha wu tluliki nawu eka Yakobe,” ku vula Yehovha.
21  “Loko ku ri mina, ntwanano wa mina na vona hi lowu,” ku vule Yehovha. “Moya wa mina lowu nga ehenhla ka wena ni marito ya mina lawa ndzi ma ngheniseke enon’wini wa wena​—a swi nge susiwi enon’wini wa wena ni le non’wini wa vana va wena ni le non’wini wa vana va vana va wena,” ku vule Yehovha, “ku sukela sweswi ku ya fika hilaha ku nga riki na makumu.”
5  Ndzi kombela ku yimbelelela murhandziwa wanga risimu leri nga ra murhandziwa wanga, malunghana ni nsimu yakwe ya vhinya. A ku ri ni nsimu ya vhinya leyi murhandziwa wanga a a ri na yona exitsungeni lexi noneke.
2  Hiloko a sungula ku cela a susa maribye kutani a byala vhinya yo tshwuka leyi hlawulekeke, a aka xihondzo exikarhi ka yona. Nakambe a ku ri ni xikamelo xa madiriva lexi a xi celeke eka yona. Naswona a a tshama a langutele leswaku yi ta humesa madiriva lamanene, kambe yi ya emahlweni yi humesa madiriva yo biha.
3  “Kutani sweswi, N’wina vaaki va Yerusalema na n’wina vanhu va Yuda, ndzi kombela mi avanyisa exikarhi ka mina ni nsimu ya mina ya vhinya.
4  I yini lexi xa ha lavaka ku endliwa ensin’wini ya mina ya vhinya lexi ndzi nga siki xi endlaka? Hikokwalaho ka yini ndzi langutele leswaku yi humesa madiriva lamanene, kambe yi humese madiriva yo biha?
5  Kutani sweswi ndzi kombela ku mi tivisa leswi ndzi swi endlaka hi nsimu ya mina ya vhinya: Ku ta susiwa rihlampfu ra yona, kutani yi fanele yi hisiwa. Ku fanele ku mbundzumuxiwa rirhangu ra yona, naswona yi fanele yi va ndhawu leyi nga ta kandziyeriwa.
6  Ndzi ta yi endla yi fana ni nchumu lowu lovisiweke. A yi nge tsheniwi, naswona a yi nge hlakuriwi. Kutani ku fanele ku mila xihlahla xa mitwa ni mfava; naswona ndzi ta lerisa mapapa leswaku ma nga ha nisi mpfula ehenhla ka yona.
7  Hikuva nsimu ya vhinya ya Yehovha wa mavuthu i yindlu ya Israyele, vanhu va Yuda i swibyariwa leswi a a swi tsakela. A a tshama a langutele vuavanyisi, kambe waswivo, ku ni ku tlula nawu; a a langutele ku lulama, kambe waswivo, ku ni xirilo.”
8  Khombo eka lava hlanganisaka yindlu ni yindlu, ni lava hlanganisaka nhova ni nhova kukondza ndhawu yi nga ha vi kona naswona n’wina mi tshamisisiwe mi ri swenu exikarhi ka tiko!
9  Etindleveni ta mina Yehovha wa mavuthu [u hlambanyile leswaku] tindlu to tala, hambileswi ti nga tikulu nileswi ti nga tinene, ti ta va xilo xo hlamariwa, ti ri hava vaaki.
10  Hikuva hambi tiekere ta khume ta nsimu ya vhinya ti ta humesa mpimo wun’we ntsena wa bati, mpimo wa homere wa mbewu wu ta humesa mpimo wa efa ntsena.
11  Khombo eka lava pfukaka nimpundzu swinene va lava swakunwa leswi pyopyaka, lava tshamaka kukondza ku va vusiku, va kala va hisiwa hi vhinyo!
12  Kutani eminkhubyeni ya vona ku kumeka haripa ni xitende, xingomana ni xitiringo ni vhinyo; kambe ntirho wa Yehovha a va wu languti ni ntirho wa mavoko ya yena a va wu vonanga.
13  Hikokwalaho vanhu va mina va ta ya evukhumbini hi ku pfumala vutivi; naswona vanhu lava tidzunisaka ha vona va ta dlawa hi ndlala ni ntshungu wa vona wu ta dlawa hi torha.
14  Hikokwalaho Sheol yi pfule moya-xiviri wa yona naswona yi ahlamise nomu wa yona ku tlula mpimo; kutani leswi hlawulekeke eka yena, swin’we ni ntshungu wa yena ni hasahasa ya yena ni loyi a khanaka, kunene swi ta rhelela eka yona.
15  Munhu wa la misaveni u ta nkhinsama, naswona munhu u ta va exiyin’weni xa le hansi hambi ma ri mahlo ya lava tlakukeke ma ta va exiyin’weni xa le hansi.
16  Yehovha wa mavuthu u ta tlakuka hikwalaho ka vuavanyisi, naswona Xikwembu xa ntiyiso, Mukwetsimi, kunene xi ta tihlawulekisa hi ku lulama.
17  Kutani swinyimpfana swa xinuna swi ta dya byanyi kukota emadyelweni ya swona; naswona valuveri va ta dya tindhawu leti nga marhumbi ta swifuwo leswi wundliwaka kahle.
18  Khombo eka lava kokaka xihoxo hi mapindza ya leswi nga riki ntiyiso, ni xidyoho onge hiloko va xi koka hi tintambhu ta golonyi;
19  lava nge: “Ntirho wakwe a wu hatlise; a wu te hi ku anghwetla, leswaku hi ta wu vona; naswona xitsundzuxo xa Mukwetsimi wa Israyele a xi tshinele, a xi te, leswaku hi ta xi tiva!”
20  Khombo eka lava vulaka leswaku leswinene swi bihile nileswaku leswo biha i swinene, lava vekaka munyama ematshan’weni ya ku vonakala ni ku vonakala ematshan’weni ya munyama, lava vekaka leswo bava ematshan’weni ya leswo tsokombela ni leswo tsokombela ematshan’weni ya leswo bava!
21  Khombo eka lavo tlhariha ematihlweni ya vona ni lavo tlhariha emahlweni ka swikandza swa vona!
22  Khombo eka lava nga ni matimba eku nweni ka vhinyo, ni le ka vanhu va ntamu lowukulu wo pfanganisa swakunwa leswi pyopyaka,
23  lava vulaka leswaku lowo homboloka u lulamile hi ku lava xifumbarheriso, ni lava tekelaka lowo lulama ku lulama ka yena!
24  Hikokwalaho kukota leswi ririmi ra ndzilo ri dyaka mahlanga nileswi ri vohlisaka byanyi byo oma hi malangavi, xikundzu xa vona xi ta fana ni ku nun’hwa ka leswo bola, naswona ku rhumbuka ka vona ku ta haha ku fana ni mapa, hikuva va bakanye nawu wa Yehovha wa mavuthu, naswona a va kombanga xichavo eka marito ya Mukwetsimi wa Israyele.
25  Hi yona mhaka leyi Yehovha a va hlundzukeleke ngopfu vanhu va yena, naswona u ta tshambulutela voko rakwe ehenhla ka vona, a va ba. Kutani tintshava ti ta rhurhumela, mintsumbu ya vona yi ta fana ni thyaka exikarhi ka switarata. Hikwalaho ka sweswo hinkwaswo, ku hlundzuka ka yena a ku tlhelanga, kambe voko ra yena ra ha tshambulukile.
26  Naswona u yimise xikombiso etikweni lerikulu ra le kule, a ri vitana a ri emakumu ya misava; kutani waswivo, hi ku anghwetla ri ta fika hi rivilo.
27  Ku hava loyi a karhaleke kumbe loyi a khunguvanyekaka exikarhi ka vona. Ku hava loyi a khudzehelaka naswona ku hava loyi a etlelaka. Kunene vamba ra swisuti swa vona a ri nge ntshunxiwi, ni tingoti ta maphaxani ya vona a ti nge tsemiwi hi le xikarhi;
28  hikuva miseve ya vona yi lotiwile ni mavurha ya vona hinkwawo ma kungiwile. Masondzo ya tihanci ta vona ma ta tekiwa ma ri ribye ro tiya, ni mavhilwa ya tona ma ta kotisa mheho leyikulu.
29  Ku vomba ka vona ku fana ni ka nghala, naswona va vomba ku fana ni swinghalana swa ntshiva. Kutani va ta pfhumpfha, va khoma lexi hlaseriwaka, va xi teka khwatsi, naswona a ku nge vi na mukutsuri.
30  Kutani va ta xi pfhumpfhela esikwini rero kukota ku pfuma ka lwandle. Munhu u ta languta tiko, kutani waswivo, ku ni munyama lowu vangaka ku karhateka; ni ku vonakala ku hundzuke munyama hikwalaho ka mathonsi lawa ma ri thonelaka.
36  Kutani hi lembe ra vu-14 ra Hosi Hezekiya, Senakeribi hosi ya Asiriya a tlhandluka ku ta hlasela miti leyi tiyisiweke ya Yuda, kutani a yi teka.
2  Eku heteleleni hosi ya Asiriya yi rhuma Rabuxake ku suka eLakixi a ya eYerusalema, eka Hosi Hezekiya, a ri ni vandla lerikulu ra nyimpi, kutani a yima a nga fambi empfelelweni wa xidziva xa le henhla egondzweni lerikulu ra nsimu ya muhlantswi.
3  Hiloko Eliyakimi n’wana wa Hilkiya a ta eka yena, loyi a a lawula vandyangu, na Xebina lowa matsalana na Yowa n’wana wa Asafa mutsari wa timhaka.
4  Hikwalaho Rabuxake a ku eka vona: “Ndzi kombela mi byela Hezekiya mi ku, ‘Hosi leyikulu, hosi ya Asiriya yi te: “Wo va yini ntshembo lowu u tshembeleke eka wona?
5  Wena u te (kambe i rito ra nomu), ‘Ku ni makungu ni matimba ya nyimpi.’ Kutani i mani loyi u n’wi tshembeke, leswi u ndzi xandzukeleke?
6  Waswivo! U tshembe ku seketeriwa hi rihlanga leri ri pfotlokeke, ku nga Egipta, leri loko munhu o titshega ha rona, kunene ri nga nghenaka exandleni xakwe ri xi tlhava. Faro hosi ya Egipta u tano eka hinkwavo lava n’wi tshembaka.
7  Loko wo ndzi byela u ku, ‘Hi tshembe Yehovha Xikwembu xa hina,’ xana a hi yena loyi tindhawu takwe leti tlakukeke ni tialitari takwe swi susiweke hi Hezekiya, kasi u byela Yuda na Yerusalema a ku, ‘Mi fanele mi nkhinsama emahlweni ka alitari leyi’?”’
8  Kutani, sweswi ndzi kombela u hlambanya eka hosi yanga, hosi ya Asiriya, kutani ndzi ku nyika tihanci ta 2 000 ku vona loko u ta swi kota ku kuma vanhu lava nga ta ti gada.
9  Kutani, xana u nga xi tlherisisa ku yini xikandza xa ndhuna-nkulu yin’we ya malandza lamatsongo ya hosi yanga, kasi wena, u tshemba Egipta leswaku u kuma makalichi ni vagadi va tihanci?
10  Xana a ndzi pfumeleriwanga hi Yehovha leswaku ndzi ta hlasela tiko leri ndzi ri lovisa? Yehovha a ndzi byela a ku, ‘Tlhandluka u hlasela tiko leri, u fanele u ri lovisa.’”
11  Hiloko Eliyakimi na Xebina na Yowa va ku eka Rabuxake: “Hi kombela u vulavula ni malandza ya wena hi ririmi ra le Siriya, hikuva hi hina hi yingiseke; u nga vulavuli na hina hi ririmi ra Vayuda etindleveni ta vanhu lava nga erirhangwini.”
12  Kambe Rabuxake a ku: “Xana hosi yanga yi ndzi rhume ku vula marito lawa eka hosi ya n’wina ni le ka n’wina? Xana a hi le ka vanhu lava tshameke ehenhla ka rirhangu, leswaku va dya thyaka ra vona, va nwa mixixito ya vona swin’we na n’wina?”
13  Hiloko Rabuxake a yima, a huwelela hi rito lerikulu hi ririmi ra Vayuda, a ku: “Twanani marito ya hosi leyikulu, hosi ya Asiriya.
14  Hosi yi te, ‘Mi nga pfumeli ku xisiwa hi Hezekiya, hikuva a nge swi koti ku mi kutsula.
15  Naswona mi nga pfumeli Hezekiya a mi endla mi tshemba Yehovha, a ku: “Kunene Yehovha u ta hi kutsula. Muti lowu a wu nge nyiketiwi evokweni ra hosi ya Asiriya.”
16  Mi nga n’wi yingisi Hezekiya, hikuva hosi ya Asiriya yi te: “Tinyiketeni eka mina, mi ta eka mina kutani un’wana ni un’wana a dya emurhini wakwe wa vhinya ni un’wana ni un’wana a dya enkuweni wakwe, un’wana ni un’wana a nwa mati exihlobyeni xakwe,
17  kukondza ndzi fika ndzi mi yisa etikweni leri fanaka ni tiko ra n’wina, tiko ra koroni ni vhinyo leyintshwa, tiko ra xinkwa ni masimu ya vhinya;
18  leswaku Hezekiya a nga mi yengi, a ku, ‘Yehovha u ta hi kutsula.’ Xana swikwembu swa matiko swi ma kutsurile matiko ya swona evokweni ra hosi ya Asiriya?
19  Xana swi kwihi swikwembu swa Hamati na Aripadi? Xana swi kwihi swikwembu swa Sefaravhayimi? Xana swi n’wi kutsurile Samariya evokweni ra mina?
20  Hi swihi exikarhi ka swikwembu hinkwaswo leswi kutsuleke tiko ra swona evokweni ra mina lerova Yehovha a nga kutsula Yerusalema evokweni ra mina?”’”
21  Kutani va miyela va nga n’wi hlamuli nchumu, hikuva xileriso xa hosi a xi ku: “Mi nga n’wi hlamuli.”
22  Kambe Eliyakimi n’wana wa Hilkiya, loyi a a lawula vandyangu, na Xebina lowa matsalana na Yowa n’wana wa Asafa mutsari wa timhaka va ta eka Hezekiya, va handzule tinguvu ta vona hi le xikarhi, va n’wi byela marito ya Rabuxake.
61  Moya wa Yehovha, Hosi leyi Lawulaka wu le henhla ka mina, hikwalaho ka leswi Yehovha a ndzi toteke leswaku ndzi vula mahungu lamanene eka lavo rhula. U ndzi rhume leswaku ndzi ya bohelela lava vavisekeke mbilu, ku huwelela ntshunxeko eka lava endliweke makhumbi ni ku pfuriwa lokukulu ka mahlo ya vakhotsiwa;
2  ku huwelela lembe ra vunene ra Yehovha ni siku ra ku rihisela ka Xikwembu xa hina; leswaku ndzi chavelela hinkwavo lava rilaka;
3  ku avela lava rilelaka Siyoni, ku va nyika xifunengeto xa nhloko ematshan’weni ya nkuma, mafurha ya ku khana ematshan’weni ya ku rila, nkhancu wa ku dzunisiwa ematshan’weni ya moya lowu tshovekeke; va fanele va vitaniwa mirhi leyikulu ya ku lulama, leyi byariweke hi Yehovha, leswaku a sasekisiwa.
4  Kutani va ta pfuxa tindhawu leti onhakeke leti ku nga khale ti ri kona; va ta yimisa ni tindhawu leti nga marhumbi ta minkarhi yo sungula, kunene va ta pfuxeta miti leyi onhiweke, tindhawu leti nga marhumbi eka xitukulwana xin’wana ku ya eka xitukulwana xin’wana.
5  “Entiyisweni vafambi va ta yima va risa mintlhambi ya n’wina, kasi vanhu vambe va ta va varimi va n’wina ni varimi va masimu ya n’wina ya vhinya.
6  Loko ku ri n’wina, mi ta vitaniwa vaprista va Yehovha; mi ta vuriwa vatirheli va Xikwembu xa hina. N’wina mi ta dya xuma xa matiko, mi ta vulavula hi ntsako wa n’wina malunghana ni ku vangama ka wona.
7  Ematshan’weni ya tingana ta n’wina ku ta va ni miavo leyi phindhiweke kambirhi, ematshan’weni ya ku tsongahatiwa va ta huwelela hi ku tsaka hi xiavelo xa vona. Hikokwalaho etikweni ra vona va ta kuma miavo leyi phindhiweke kambirhi. Ku tsaka hilaha ku nga riki na makumu ku ta va ka vona.
8  Hikuva mina, Yehovha, ndzi rhandza vululami, ndzi venga ku kanganyisa ni leswi nga lulamangiki. Kutani ndzi ta humesa hakelo ya vona hi ntiyiso, ntwanano lowu tshamaka hilaha ku nga heriki ndzi ta wu endla na vona.
9  Entiyisweni vana va vona va ta tiviwa exikarhi ka matiko, ni vatukulu va vona exikarhi ka vanhu. Hinkwavo lava va va vonaka va ta va tiva, leswaku i vana lava Yehovha a va katekiseke.”
10  Kunene ndzi ta khana eka Yehovha. Moya-xiviri wa mina wu ta tsakela Xikwembu xanga. Hikuva u ndzi ambexe tinguvu ta ku ponisiwa; u ndzi tsondzele hi nguvu yo pfumala mavoko ya ku lulama, ku fana ni muteki loyi a vehelaka xifunengeto xa nhloko, hi ndlela ya vuprista, ni mutekiwa loyi a vehelaka swin’wetsin’wetsi swo khavisa.
11  Hikuva tanihi leswi misava yi humesaka leswi hlukaka eka yona, nileswi ntanga wu hlukisaka swilo leswi byariweke eka wona, hilaha ku fanaka Yehovha, Hosi leyi Lawulaka u ta endla leswaku ku lulama ni ku dzunisiwa ku hluka emahlweni ka matiko hinkwawo.
41  “Miyelani mi ndzi yingisa, n’wina swihlala; mintlawa ya matiko a yi tlhele yi kuma matimba. A va tshinele. A va vulavule enkarhini wolowo. A hi tshineleni leswaku hi avanyisiwa.
2  “I mani loyi a pfuxeke munhu wo karhi ku suka evuhuma-dyambu? I mani loyi hi ku lulama a n’wi vitaneke a ta emilengeni ya Yena, a n’wi nyika matiko emahlweni kakwe, ni ku n’wi endla a hlula tihosi? I mani loyi a hambeteke a ti nyikela ebangeni rakwe ku fana ni ntshuri, lerova ti hungiwa hi vurha byakwe ku fana ni mahlanga?
3  I mani loyi a hambeteke a ti hlongorisa, a hambeta a hundza hi ku rhula hi milenge yakwe endleleni leyi a nga tangiki ha yona?
4  I mani loyi a gingiritekeke a endla leswi, a vitana switukulwana ku sukela eku sunguleni? “Mina, Yehovha, Lowo Sungula; ni le ka lavo hetelela ndza ha ri yena.”
5  Swihlala swi vonile kutani swi sungula ku chava. Makumu ya misava ma sungula ku rhurhumela. Va tshinerile, va ya va ta.
6  Un’wana ni un’wana a pfuna nakulobye, un’wana a byela makwavo a ku: “Tiya nhlana.”
7  Kutani la tivaka ntirho wa mavoko a tiyisa la tirhaka hi nsimbi; loyi a rhidelaka hi hamula ya ku fula a tiyisa loyi a belelaka xigalanyundzu, a vula leswi malunghana ni xo hlanganisa tinsimbi: “I xinene.” Eku heteleleni a xi tiyisa hi swipikiri leswaku xi nga tsekatsekisiwi.
8  “Kambe, Wena Israyele, u nandza wa mina, Wena Yakobe, loyi ndzi ku hlawuleke, mbewu ya Abrahama nakulorhi;
9  wena, loyi ndzi ku khomeke ku suka emakun’wini ya misava, wena loyi ndzi ku vitaneke etindhawini ta le kule ta yona. Kutani ndzi ku byele ndzi ku, ‘U nandza wa mina; ndzi ku hlawurile, a ndzi ku bakanyanga.
10  U nga chavi, hikuva ndzi na wena. U nga languti ematlhelweni, hikuva mina ndzi Xikwembu xa wena. Ndzi ta ku nyika matimba. Kunene ndzi ta ku pfuna. Kunene ndzi ta ku khoma swi tiya hi voko ra mina ra xinene ra ku lulama.’
11  “Waswivo! Hinkwavo lava ku karihelaka va ta khomiwa hi tingana, va tsongahatiwa. Vanhu lava holovaka na wena a va nge pfuni nchumu, va ta lova.
12  U ta va lavisisa, kambe a wu nge va kumi, vanhu lava lwaka na wena. Va ta fana ni nchumu lowu nga riki kona, va nga pfuni nchumu, vanhu lava va lwaka nyimpi na wena.
13  Hikuva mina, Yehovha Xikwembu xa wena, ndzi khoma voko ra wena ra xinene, yena Loyi a ku byelaka a ku, ‘U nga chavi. Mina ndzi ta ku pfuna.’
14  “U nga chavi, wena Yakobe la nga xivungwana, n’wina vanhu va Israyele. Mina ndzi ta ku pfuna,” ku vula Yehovha, Mukutsuri wa wena, Mukwetsimi wa Israyele.
15  “Waswivo! Ndzi ku endle xileyi xo hula, xihulo lexintshwa lexi nga ni meno ematlhelweni hamambirhi. U ta kandziyela tintshava, u ti pfotlosa; switsunga u ta swi endla swi fana ni mungu.
16  U ta swi peperha, kutani mheho yi ta swi teka, xidzedze xona xi ta swi yisa ematlhelweni yo hambana. Wena u ta tsaka eka Yehovha. U ta tibuma hi Mukwetsimi wa Israyele.”
17  “Lava xanisekaka ni lava va nga swisiwana va lava mati, kambe a ma kona. Hikwalaho ka torha ririmi ra vona ri omile. Mina, Yehovha, ndzi ta va hlamula. Mina Xikwembu xa Israyele, a ndzi nge va tshiki.
18  Ehenhla ka switsunga leswi nga riki na nchumu ndzi ta pfula milambu, ni swihlovo exikarhi ka timbala. Mananga ndzi ta ma hundzula ndhawu ya tinhlanga leyi nga ni mati, tiko leri pfumalaka mati ri ta hundzuka swihlovo swa mati.
19  Emananga ndzi ta veka mukedari, munga ni mirta ni murhi wa mafurha. Etimbaleni ta le kwandzasini ndzi ta veka murhi wa yunipa, nyamarhi ni kipresi hi nkarhi lowu fanaka;
20  leswaku vanhu va vona ni ku tiva ni ku yingisa, va va ni ku twisisa hi nkarhi lowu fanaka, leswaku leswi swi endliwe hi voko ra Yehovha, naswona Mukwetsimi wa Israyele u swi tumbuluxile.”
21  “Tisani mhaka leyi mi phikizanaka ha yona,” ku vula Yehovha. “Tanani ni marito ya n’wina,” ku vula Hosi ya Yakobe.
22  “Tanani mi hi byela swilo leswi nga ta endleka. Swilo swo sungula—leswi a swi ri swona—swi vuleni, leswaku hi ta pfula mbilu ya hina kutani hi tiva vumundzuku bya swona. Kumbe mi hi twisa ni swilo leswi taka.
23  Vulani swilo leswi nga ta ta endzhaku ka sweswo, hi ta swi tiva leswaku mi swikwembu. Ina, mi fanele mi endla leswinene kumbe swo biha, leswaku hi ta rhalarhala kutani hi swi vona hi nkarhi lowu fanaka.
24  Maswivo! Mi nchumu lowu nga riki kona, ni ntirho wa n’wina a hi nchumu. Mani na mani loyi a mi hlawulaka i nchumu lowu nyenyetsaka.
25  “Ndzi pfuxe munhu wo karhi ku suka en’walungwini, u ta ta. Ku sukela eku humeni ka dyambu u ta vitana vito ra mina. Naswona u ta ta ehenhla ka vafumi lava khomeleke, onge hiloko va ri vumba ni ku fana ni muvumbi loyi a kandziyelaka leswo tsakama.
26  “I mani loyi a vuleke xokarhi ku sukela eku sunguleni, leswaku hi xi tiva, kumbe ku sukela eminkarhini leyi hundzeke, leswaku hi ta ku, ‘U vurisile’? Kunene a nga kona loyi a vulaka. Kunene a nga kona loyi a endlaka leswaku munhu a swi twa. Kunene a nga kona loyi a twaka marito ya n’wina.”
27  Ku ni wo sungula, la byelaka Siyoni a ku: “Waswivo! Hi lava,” kutani Yerusalema ndzi ta n’wi nyika loyi a tisaka mahungu lamanene.
28  Kutani ndzi hambeta ndzi languta, a ku nga ri na munhu; naswona eka lava a nga kona loyi a a nyika xitsundzuxo. Kutani ndzi hambeta ndzi va vutisa, leswaku va angula.
29  Waswivo! Hinkwavo i nchumu lowu nga riki kona. Mintirho ya vona a hi nchumu. Swifaniso swa vona leswi endliweke hi ku n’okisiwa i mheho, a hi swa xiviri.
15  Ku avanyisiwa ka Mowabu: Hikuva nivusiku u tekeriwe leswi nga swa yena, Ara wa Mowabu u miyetiwile. Hikuva nivusiku u tekeriwe leswi nga swa yena, Kiri wa Mowabu u miyetiwile.
2  U tlhandlukele eNdlwini ni le Diboni, etindhawini leti tlakukeke, eku rileni. Mowabu u rilela Nebo na Medeba. Tinhloko hinkwato leti nga eka yena i mpandla; malepfu hinkwawo ma tsemetiwile.
3  Eswitarateni swa yena va tikhame hi nguvu yo khwaxa. Ehenhla ka malwangu ya kona ni le mintsendzeleni ya kona va kolola hinkwavo, va rila hi xiviti.
4  Hexiboni na Eliyale va huwelela. Rito ra vona ri twiwe ku ya fika eYahasa. Hi yona mhaka leyi vavanuna lava hlomeke va Mowabu va tshamelaka ku huwelela. Moya-xiviri wa yena wu rhurhumerile endzeni ka yena.
5  Mbilu ya mina yi rilela Mowabu. Vabaleki va kona va fike ni le Sowara ni le Egilata-xelixiya. Hikuva exigangeni xa Luhiti—un’wana ni un’wana u tlhandlukela kona a ri karhi a rila; hikuva endleleni leyi yaka eHoronayima va pfuxa xirilo xa maxangu.
6  Hikuva mati ya Nimirimi ma va ku onhetela lokukulu. Hikuva byanyi bya rihlaza byi omile, byanyi byi herile; a ku na nchumu xa rihlaza.
7  Hi yona mhaka leyi leswi nga sala ni nhundzu ya vona leyi va yi hlayiseke, va hambetaka va swi teka va swi tsemakanyisa nkova wa murhi wa phopla.
8  Hikuva xirilo xi rhendzeleke ni ndhawu ya Mowabu. Ku kolola ka kona ku fika aEgilayimi; ku kolola ka kona ku fika ni le Bera-elimi,
9  hikuva mati ya Damone ma tele ngati. Hikuva ehenhla ka Damone ndzi ta veka swilo leswi engetelekeke, ku fana ni nghala eka vabaleki va Mowabu lava balekaka ni lava seleke etikweni.
20  Elembeni leri Tartani a teke ha rona eAxidodo, loko a rhumiwe hi Sargoni hosi ya Asiriya, kutani a lwa na Axidodo, a ri teka;
2  enkarhini wolowo Yehovha a vulavula hi voko ra Esaya n’wana wa Amotsi, a ku: “Famba, u ntshunxa nguvu yo khwaxa emasengeni; u hluvula ni maphaxani ya wena emilengeni.” Hiloko a endla tano, a famba-famba a nga ambalanga, ni le milengeni a nga vehelanga nchumu.
3  Yehovha a ya emahlweni a ku: “Tanihi leswi nandza wa mina Esaya a famba-fambeke a nga ambalanga, ni le milengeni a nga vehelanga nchumu ku ringana malembe manharhu swi ri xikombiso ni muhlolo ehenhla ka Egipta ni le henhla ka Etiyopiya,
4  kutani hosi ya Asiriya yi ta rhangela ntlawa wa makhumbi ya Egipta ni lava nga evukhumbini va Etiyopiya, vafana ni vavanuna lava kuleke, va nga ambalanga, ni le milengeni va nga vehelanga nchumu, ni switshamo swi hluvuriwile, vuhava bya Egipta.
5  Kunene va ta tshukisiwa ni ku khomiwa hi tingana hi Etiyopiya ntshembo lowu va wu languteleke ni hi Egipta ku saseka ka vona.
6  Kutani vaaki va ribuwa leri va ta vula hakunene esikwini rero va ku, ‘Vonani leswi ntshembo lowu a hi wu languterile wu nga swona, lowu hi balekeleke eka wona leswaku hi pfuneka, leswaku hi kutsuriwa eka hosi ya Asiriya! Xana hina hi ta balekisa ku yini?’”
1  Xivono xa Esaya n’wana wa Amotsi lexi a xi voneke malunghana na Yuda na Yerusalema emasikwini ya Uzhiya, Yohatama, Akazi na Hezekiya, tihosi ta Yuda:
2  Twana, Wena matilo, u yingisa, Wena misava, hikuva Yehovha hi byakwe u vulavurile: “Ndzi kurise vana va majaha ni ku va wundla, kambe vona va ndzi pfukerile.
3  Nkunzi yi n’wi tiva kahle muxavi wa yona, ni mbhongolo yi xi tiva kahle xidyelo xa n’wini wa yona; Israyele yena a nga tivi, vanhu va mina a va tikhomanga hi ku twisisa.”
4  Khombo etikweni ra vudyoho, vanhu lava tikeriwaka hi xidyoho, mbewu leyi endlaka leswo biha, vana lava onhaka! Va siye Yehovha, Mukwetsimi wa Israyele, va n’wi khome hi ndlela leyi nga kombisiki xichavo, va tlhelele endzhaku.
5  Hi kwihi kun’wana laha mi nga ta tlhela mi biwa kona, leswaku mi engetela ku pfukela? Nhloko hinkwayo ya vabya, ni mbilu hinkwayo yi tsanile.
6  Ku suka enkondzweni wa nenge ku ya fika enhlokweni ku hava ndhawu leyi hanyeke kahle. Timbanga ni ku vaviseka ni mimpfembeti—a swi kamiwanga kumbe ku boheleriwa, hambi ku ri ku olovisiwa hi mafurha.
7  Tiko ra n’wina ra onheteriwa, miti ya n’wina yi hisiwa hi ndzilo; misava ya n’wina—yi dyiwa hi vafambi emahlweni ka n’wina, ku onheteriwa ku fana ni ku hluriwa hi vafambi.
8  Nhwanyana wa Siyoni u siyiwe ku fana ni ntsonga ensin’wini ya vhinya, ku fana ni yindlu yo rindza eka yona ensin’wini ya marhakarhaka, ku fana ni muti lowu rhendzeriweke.
9  Loko Yehovha wa mavuthu a a nga hi siyelanga vaponi va nga ri vangani, a hi ta va hi fane na Sodoma, a hi ta va hi kotise Gomora.
10  Twanani rito ra Yehovha, n’wina vafumi va tihanyi va Sodoma. Yingisani nawu wa Xikwembu xa hina, n’wina vanhu va Gomora.
11  “Xana switlhavelo swa n’wina swo tala swi ndzi pfuna ha yini?” ku vula Yehovha. “Ndzi korwile hi magandzelo yo hisiwa lama heleleke ya tinyimpfu ni mafurha ya swifuwo leswi wundliweke kahle; naswona a ndzi yi tsakelanga ngati ya swinkunzana ni swinyimpfana swa xinuna ni swiphongo.
12  Loko n’wina mi hambeta mi ta vona xikandza xa mina, i mani loyi a laveke leswi evokweni ra n’wina, leswaku mi kandziyela swivava swa mina?
13  Tshikani ku tisa magandzelo ya mavele lama nga pfuniki nchumu. Murhi wa risuna—i nchumu lowu nyenyetsaka eka mina. Ku thwasa ka n’weti ni savata, ku endliwa ka ntsombano—a ndzi nge ku lehiseli mbilu ku tirhisiwa ka masalamusi enhlengeletanweni yo xiximeka.
14  Moya-xiviri wa mina wu venge ku thwasa ka tin’weti ta n’wina ni minkarhi ya n’wina leyi vekiweke ya ntsako. Swi hundzuke ndzhwalo eka mina; ndzi karhele ku swi lehisela mbilu.
15  Naswona loko mi pfula swandla swa n’wina, ndzi mi fihlela mahlo ya mina. Hambiloko mi endla swikhongelo swo tala, a ndzi yingisi; mavoko ya n’wina ma tele ku halata ngati.
16  Tihlantsweni; tibasiseni; susani vubihi bya swiendlo swa n’wina ematihlweni ya mina; tshikani ku endla leswo biha.
17  Dyondzani ku endla leswinene; lavisisani vululami; ololoxani mutshikileri; avanyisani hi ndlela leyinene eka la nga riki na tatana; mi yimela mhaka leyi khumbaka noni.”
18  Yehovha u ri: “Tanani, sweswi, a hi lulamiseni timhaka exikarhi ka hina. Hambiloko swidyoho swa n’wina swo va swa ribungu, swi ta endliwa swi basa ku fana ni gamboko; hambiloko swi tshwuke ku fana ni nguvu ya xivunguvungu, swi ta fana ni voya.
19  Loko n’wina mi kombisa ku swi rhandza ni loko mi yingisa, mi ta dya leswinene swa tiko.
20  Kambe loko n’wina mi ala ni loko mi xandzuka, mi ta dyiwa hi banga; hikuva nomu wa Yehovha wu vurile.”
21  Vona ndlela leyi muti wo tshembeka wu hundzukeke nghwavava ha yona! A wu tele vululami; ku tshembeka a ku tshama eka wona, kambe sweswi ku ni lava dlayaka hi vomu.
22  Silivhere ya wena yi hundzuke ripambe. Byala bya wena bya mavele byi tempuriwe hi mati.
23  Tihosana ta wena ti sihalarile naswona ti tirhisana ni makhamba. Un’wana ni un’wana wa tona u rhandza xifumbarheriso naswona u hlongorisana ni tinyiko. La nga riki na tatana a ti n’wi avanyisi hi ndlela leyinene; ni nandzu wa noni a wu amukeleki eka tona.
24  Hikokwalaho marito ya Hosi ya ntiyiso, Yehovha wa mavuthu, Lowa Matimba wa Israyele, hi lawa: “Aha! Ndzi ta tiwisisa eka swirha swa mina, naswona ndzi ta tirihisela eka valala va mina.
25  Kutani ndzi ta tlherisela voko ra mina ehenhla ka wena, naswona ndzi ta n’okisa ripambe ra wena onge hiloko ndzi tirhisa munyu wa photheziyamu, naswona ndzi ta susa thyaka ra wena hinkwaro.
26  Kutani ndzi ta tlhela ndzi vuyisa vaavanyisi eka wena ku fana ni le ku sunguleni, ni vatsundzuxi eka wena ku fana ni le ku sunguleni. Endzhaku ka leswi u ta vitaniwa Muti wa ku Lulama, Muti wo Tshembeka.
27  Siyoni u ta kutsuriwa hi vululami, naswona vanhu va yena lava vuyaka, va ta kutsuriwa hi ku tshembeka.
28  Kutani lava tlulaka nawu ni lava va dyohaka va ta wa hi nkarhi lowu fanaka, naswona lava tshikaka Yehovha va ta hela.
29  Hikuva va ta khomisiwa tingana hi mirhi leyikulukumba leyi n’wina mi yi naveleke, naswona mi ta vekiwa ehansi hikwalaho ka mintanga leyi mi yi hlawuleke.
30  Hikuva mi ta fana ni murhi lowukulu lowu switluka swa wona swi vunaka, mi fana ni ntanga lowu nga riki na mati.
31  Kunene munhu wa matimba u ta va ricinda, naswona vuyelo bya swiendlo swakwe byi ta va nhlahle; kutani haswimbirhi swi ta tshwa hi nkarhi wun’we, ku ri hava loyi a timelaka.”
2  Nchumu lowu Esaya n’wana wa Amotsi a wu voneke malunghana na Yuda na Yerusalema:
2  Exiphen’wini xo hetelela xa masiku ntshava ya yindlu ya Yehovha yi ta simekiwa yi tiya ehenhla ka tintshava, kunene yi ta tlakuseriwa ehenhla ka switsunga; kutani matiko hinkwawo ma fanele ma khitikanela eka yona.
3  Kunene vanhu vo tala va ta famba va ri karhi va ku: “Tanani, a hi tlhandlukeleni entshaveni ya Yehovha, endlwini ya Xikwembu xa Yakobe; kutani u ta hi letela tindlela ta yena, hi ta famba emintileni ya yena.” Hikuva nawu wu ta huma eSiyoni ni rito ra Yehovha ri ta huma eYerusalema.
4  Kunene u ta avanyisa exikarhi ka matiko, a lulamisa timhaka ta vanhu vo tala. Kutani va ta fula mabanga ya vona ma va swikomu ni mafumu ya vona ma va swikhutulo. Tiko a ri nge tlakuseli tiko rin’wana banga, naswona a va nge he dyondzi nyimpi.
5  N’wina vanhu va yindlu ya Yakobe, tanani hi ta famba eku vonakaleni ka Yehovha.
6  Hikuva u fularhele vanhu va wena, yindlu ya Yakobe. Hikuva va tele hi leswi humaka eVuxeni, naswona va endla masalamusi kukota Vafilisita, va taleriwe hi vana va vanhu vambe.
7  Naswona tiko ra vona ri tele silivhere ni nsuku, ni xuma xa vona a xi na mpimo. Tiko ra vona ri tele tihanci, ni makalichi ya vona a ma na mpimo.
8  Tiko ra vona ri tele swikwembu leswi nga pfuniki nchumu. Va nkhinsamela ntirho wa mavoko ya munhu, lowu endliweke hi tintiho ta munhu.
9  Munhu wa la misaveni wa nkhinsama, munhu u va exiyin’weni xa le hansi, naswona a wu nge pfuki u va rivalerile.
10  Nghena eribyeni u tifihla entshurini hikwalaho ka ku chaviseka ka Yehovha, ni ku tlakuka kakwe loku hlawulekeke.
11  Mahlo lama tikurisaka ya munhu wa la misaveni ma fanele ma va exiyin’weni xa le hansi, ni ku tlakuka ka vanhu ku fanele ku yisiwa ehansi; kutani Yehovha hi yexe u fanele ku tlakusiwa hi siku rero.
12  Hikuva i siku ra Yehovha wa mavuthu. Ri le henhla ka un’wana ni un’wana la titlakusaka ni la tikukumuxaka ni le henhla ka un’wana ni un’wana la nge henhla kumbe wa xiyimo xa le hansi;
13  ni le henhla ka mikedari hinkwayo ya Lebanoni leyi tlakukeke, leyi nge henhla ni le henhla ka mirhi hinkwayo leyikulu ngopfu ya Baxani;
14  ni le henhla ka tintshava hinkwato leti tlakukeke ni le henhla ka switsunga hinkwaswo swo leha;
15  ni le henhla ka xihondzo xin’wana ni xin’wana lexi tlakukeke ni le henhla ka rirhangu rin’wana ni rin’wana leri tiyisiweke;
16  ni le henhla ka swikepe hinkwaswo swa Taraxixi ni le henhla ka mabyatso hinkwawo lama navelekaka.
17  Kutani ku tikurisa ka munhu wa la misaveni ku fanele ku va exiyin’weni xa le hansi, ni ku tlakuka ka vanhu ku fanele ku ya ehansi; Yehovha hi yexe u fanele ku tlakusiwa hi siku rero.
18  Kutani swikwembu leswi nga pfuniki nchumu swi ta nyamalala hi ku helela.
19  Vanhu va ta nghena emabakweni ya maribye ni le timbhoveni ta misava hikwalaho ka ku chaviseka ka Yehovha ni ku tlakuka kakwe loku hlawulekeke, loko a suka a yima leswaku misava yi chava.
20  Esikwini rero munhu wa la misaveni u ta teka swikwembu swakwe leswi nga pfuniki nchumu swa silivhere ni swikwembu swakwe leswi nga pfuniki nchumu swa nsuku leswi va n’wi endleleke swona leswaku a swi nkhinsamela, a swi lahlela emahlweni ka timfukuzana ni vamangadyana,
21  leswaku a nghena etimbhoveni ta maribye ni le mabakweni ya maribye, hikwalaho ka ku chaviseka ka Yehovha ni ku tlakuka kakwe loku hlawulekeke, loko a suka a yima leswaku misava yi chava.
22  Hikwalaho, n’wina yimelani ekule ni munhu wa la misaveni, loyi ku hefemula kakwe ku nga etinhompfini ta yena, hikuva i yini lexi nga endlaka leswaku a tsundzukiwa?
3  Hikuva waswivo, Hosi ya ntiyiso, Yehovha wa mavuthu u susa nseketelo ni swo hanyisa Yerusalema na Yuda, nseketelo hinkwawo wa xinkwa ni nseketelo hinkwawo wa mati,
2  munhu wa matimba ni mulwi wa nyimpi, muavanyisi ni muprofeta ni mungoma ni munhu la kuleke,
3  murhangeri wa vanhu va 50, munhu la chaviwaka swinene, mutsundzuxi, mutivi wa masalamusi ni mungoma la nga ni vuswikoti.
4  Kunene ndzi ta endla vafana va va tihosana ta vona, naswona va ta fumiwa hi vulawuri bya tihanyi.
5  Entiyisweni vanhu va ta khomana hi tihanyi, un’wana ni un’wana eka munhu-kulobye. Va ta hlaselana, mufana ni munhu la kuleke, loyi a pfumalaka xindzhuti ni loyi a xiximiwaka.
6  Hikuva un’wana ni un’wana u ta khoma makwavo endlwini ya tata wakwe, a ku: “U ni nkhancu. U fanele u va mufumi wa hina, naswona ntshungu lowu wu hluriweke wu fanele wu va ehansi ka voko ra wena.”
7  U ta tlakusa rito rakwe esikwini rero, a ku: “A ndzi nge vi muongori wa timbanga; naswona endlwini ya mina ku hava xinkwa kumbe nkhancu. N’wina a mi fanelanga mi ndzi endla mufumi wa vanhu.”
8  Hikuva Yerusalema u khunguvanyekile, Yuda hi yexe u wile, hikuva ririmi ra vona ni swiendlo swa vona a swi amukeleki eka Yehovha, hi ku xandzuka emahlweni ka ku vangama kakwe.
9  Entiyisweni ku languteka ka swikandza swa vona ku humesa vumbhoni bya sweswo, naswona ku kombisa xidyoho xa vona lexi fanaka ni xa Sodoma. A va xi fihlanga. Khombo eka moya-xiviri wa vona! Hikuva va tivangele khombo.
10  N’wina vulani leswaku swi ta n’wi fambela kahle lowo lulama, hikuva va ta dya mihandzu ya swiendlo swa vona.
11  Khombo eka lowo homboloka!—Khombo; hikuva ndlela leyi a khomeke van’wana ha yona u ta khomiwa ha yona na yena!
12  Lava va avelaka vanhu va mina ntirho, va va twisa ku vava, va fumiwa hi vavasati vanene. N’wina vanhu va mina, lava va mi rhangelaka va mi tsendzelekisa, naswona va pfilunganya mitila ya n’wina.
13  Yehovha u tilunghiselela ku tenga, naswona u suka a yima leswaku a gweva vanhu.
14  Yehovha hi byakwe u avanyisa lava va kuleke va vanhu vakwe ni tihosana ta vona. “Kutani n’wina mi hise nsimu ya vhinya. Leswi tekiweke hi vukanganyisi eka loyi a xanisekaka swi le tindlwini ta n’wina.
15  Xana mi endla yini leswi mi pfotlosaka vanhu va mina, nileswi mi silaka swikandza swa lava xanisekaka?” i marito ya Hosi leyi Lawulaka, Yehovha wa mavuthu.
16  Yehovha u ri: “Hikwalaho ka leswi vanhwanyana va Siyoni va titlakuseke nileswi va fambaka va yimisele tinhamu ta vona ehenhla naswona va xondzolotaka hi mahlo ya vona, va famba-famba hi mikondzo yo gombonyoka, va chakayila hi masindza ya milenge,
17  entiyisweni Yehovha u ta endla thavathava ya vanhwanyana va Siyoni yi va ni rikhwekhwe, naswona Yehovha hi byakwe u ta funungula mimombo ya vona.
18  Esikwini rero Yehovha u ta susa ku saseka ka masindza ya le vokweni ni mavamba ya nhloko ni swin’wetsin’wetsi swa xivumbeko xa n’weti,
19  swingwavila leswikulu swa tindleve, vusenga ni minturhu,
20  swifunengeto swa nhloko, masindza ya nketana ya milenge, swiphamba swa xifuva, ‘tindlu ta moya-xiviri’ ni swiphamba swo khavisa,
21  swingwavila, swingwavila swa nhompfu,
22  tinguvu to leha ta le vuhosini, swiambalo swa le handle, minkhancu ni swipachi,
23  ni swivoni swo khoma hi voko, tinguvu ta le ndzeni, swifunengeto swa nhloko ni minturhu leyikulu.
24  “Kutani ematshan’weni ya mafurha ya balsama ku ta nun’hwa swo bola; ematshan’weni ya vamba, ku ta va pindza; ematshan’weni ya misisi leyi lukiweke hi vutshila, ku ta va mpandla; kasi ematshan’weni ya nguvu leyinene, ku ta ambariwa nguvu yo khwaxa; ematshan’weni ya ku saseka ku ta va mfungho wa ku hisiwa.
25  Vanhu va wena va ta wa hi banga, ni matimba ya wena ma ta hetiwa hi nyimpi.
26  Kutani nyangwa ya yena yi ta rila ni ku dyiwa hi mbitsi, kunene u ta susiwa. U ta tshama ehansi, kona emisaveni.”
33  Khombo eka wena la phangaka, kambe wena a wu phangeriwi, ni le ka wena la xengaka, va nga ri kona lava ku xengaka! Loko u heta ku phanga, u ta phangeriwa. Loko u heta ku xenga, va ta ku xenga na wena.
2  Oho Yehovha, hi kombe tintswalo. Hi tshembe wena. Vana voko ra hina mixo wun’wana ni wun’wana, ina, ku ponisiwa ka hina enkarhini wa maxangu.
3  Vanhu va balekile loko va twa mpfilumpfilu. Matiko ma hangalakile loko wena u humelela.
4  Kunene leswi n’wina mi swi phangeke swi ta hlengeletiwa ku fana ni mahele loko ma hlengeletana, ku fana ni ku hlasela ka tinjiya leti hlaselaka munhu.
5  Kunene Yehovha u ta tlakusiwa, hikuva u tshama laha ku tlakukeke. U ta tata Siyoni hi vululami ni ku tshembeka.
6  Naswona vutshembeki bya minkarhi ya wena byi fanele byi va rifuwo ra ku ponisiwa—vutlhari ni vutivi, ku chava Yehovha, ku nga xuma xakwe.
7  Waswivo! Tinghwazi ta vona ti huwelerile eswitarateni; varhumiwa va ku rhula va ta rila hi xiviti.
8  Magondzo lamakulu ma hundzuke mananga; loyi a hundzaka endleleni a nga ha ri kona. U tlule ntwanano; u sole miti; a nga vanga na mhaka ni munhu wa nyama.
9  Tiko ra rila, ri vunile. Lebanoni u yisiwe ehansi; u hlakarile. Saroni u kotisa timbala ta le kwandzasini; kasi Baxani na Karimeli yi dzudza matluka ya yona.
10  “Sweswi ndzi ta pfuka,” ku vula Yehovha, “sweswi ndzi ta titlakusa; sweswi ndzi ta tiyisa ehenhla.
11  N’wina mi tika byanyi byo oma; mi ta veleka mahlanga. Moya wa n’wina wu ta mi dya, ku fana ni ndzilo.
12  Kutani vanhu va ta fana ni ku tshwa ka kalaka. Ku fana ni mitwa leyi tsemiweke, va ta lumekiwa hi ndzilo.
13  Twanani, n’wina lava nga ekule, leswi ndzi faneleke ndzi swi endla! N’wina lava nga ekusuhi, tivani matimba ya mina.
14  ESiyoni vadyohi va chava; vagwinehi va rhurhumela: ‘I mani exikarhi ka hina la nga tshukaka a tshama ni ndzilo lowu lovisaka? I mani exikarhi ka hina loyi a nga tshukaka a tshama ni ndzilo lowukulu lowu tshamaka hilaha ku nga riki na makumu?’
15  “U kona loyi a fambaka hi ku tshembeka nkarhi ni nkarhi, la vulavulaka leswinene, loyi a bakanyaka mpindzulo wo biha wa vukanganyisi, loyi mavoko yakwe ma nga xi khomiki xifumbarheriso, loyi a sivaka ndleve yakwe yi nga yingisi ku halatiwa ka ngati, loyi a tlhelaka a pfala mahlo yakwe leswaku a nga swi voni leswo biha.
16  Hi yena la nga ta tshama eku tlakukeni; xisirhelelo xakwe lexi tlakukeke xi ta va tindhawu ta maribye leti swi tikaka ku tshinela eka tona. Kunene u ta nyikiwa xinkwa; mati ya yena a ma nge heli.”
17  Mahlo ya wena ma ta vona hosi eku sasekeni ka yona; ma ta vona tiko ra le kule.
18  Mbilu ya wena yi ta n’unun’uta hikwalaho ka lexi chavisaka: “U kwihi matsalana? U kwihi loyi a hakelaka? U kwihi loyi a hlayaka swihondzo?”
19  Vanhu lava tikurisaka a wu nge va voni, vanhu va ririmi ro enta swinene leri nga twakariki, va manghanghamela lava u nga va twisisiki.
20  Vona Siyoni, muti wa minkarhi ya hina ya ntsako! Mahlo ya wena ma ta vona Yerusalema ndhawu yo tshama eka yona leyi nga kavanyetiwiki, ntsonga lowu nga ta ka wu nga tekiwi hi munhu. Swikhomiso swa ntsonga wa wona a swi nge simuriwi, naswona mapindza ya wona a ma nge tsemiwi hi le xikarhi.
21  Kambe kwalaho Lonkulu, Yehovha, u ta va ndhawu ya milambu eka hina, ya misele yo anama. Ku hava ntlawa wa swikepe swa nyimpi lowu nga ta famba kona, hambi xikepe lexikulu a xi nge hundzi hi kona.
22  Hikuva Yehovha i Muavanyisi wa hina, Yehovha i Munyiki wa nawu wa hina, Yehovha i Hosi ya hina; yena u ta hi ponisa.
23  Mapindza ya wena ma ta ntshunxeka; xihondzo xa vona xa ngalava a va nge xi khomi xi tiya; a va ri andlalanga seyila. Hi nkarhi wolowo swo tala leswi phangiweke swi ta aviwa; kunene lava khutaka va ta phanga ngopfu.
24  Ku hava munhu la tshamaka kona la nga ta ku: “Ndza vabya.” Vanhu lava tshamaka etikweni rero va ta va va rivaleriwe xidyoho xa vona.
65  “Mina ndzi pfumele ku lavisisiwa hi lava va nga vutisangiki ha mina. Ndzi pfumele ku kumiwa hi lava va nga ndzi lavangiki. Ndzi te, ‘Hi mina loyi, hi mina loyi,’ etikweni leri a ri nga ri vitani vito ra mina.
2  “Siku hinkwaro ndzi tshambulutele mavoko ya mina eka vanhu vo sihalala, lava fambaka endleleni leyi nga riki yinene, va landza miehleketo ya vona;
3  vanhu lava va ndzi hlundzukisaka exikandzeni nkarhi hinkwawo, lava endlaka switlhavelo emintangeni, va mbulukisaka ni switlhavelo ehenhla ka switina,
4  lava tshamaka eswilahlweni, lava tshamaka nivusiku eswiyindlwanini swo rindza, lava dyaka nyama ya nguluve, ni murhu wa swilo swa thyaka lowu nga eswibyeni swa vona;
5  lava nge, ‘Tshama kwalaho. U nga tshineli eka mina, hikuva ndzi ta hundzisela ku kwetsima eka wena hakunene.’ Lava i musi etinhompfini ta mina, i ndzilo lowu pfurhaka siku hinkwaro.
6  “Waswivo! Ku tsariwile emahlweni ka mina. A ndzi nge miyeli, kambe ndzi ta nyika hakelo; ndzi ta nyika hakelo exifuveni xa vona,
7  hikwalaho ka xihoxo xa vona ni hikwalaho ka xihoxo xa vatata wa vona hi nkarhi lowu fanaka,” ku vule Yehovha. “Hikuva va mbulukise xitlhavelo ehenhla ka tintshava, naswona va ndzi rhukanile ehenhla ka switsunga, ndzi ta rhanga hi ku pima hakelo ya vona exifuveni xa vona.”
8  Yehovha u te: “Hilaha vhinyo leyintshwa yi kumekaka hakona exichochweni kutani un’wana a ku, ‘U nga yi onhi, hikuva yi ni ku kateka,’ ndzi ta endlisa sweswo hikwalaho ka malandza ya mina leswaku ndzi nga lovisi vanhu hinkwavo.
9  Naswona eka Yakobe ndzi ta humesa vana ni le ka Yuda ndzi ta humesa la nga ta dya ndzhaka ya tintshava ta mina; vahlawuriwa va mina va fanele va dya ndzhaka ya tona, ni malandza ya mina ma ta tshama kona.
10  Saroni u ta va madyelo ya tinyimpfu ni rivala ra Akora ri ta va ndhawu yo vundza eka yona ya tihomu, ya vanhu va mina lava nga ta va va ndzi lavile.
11  “Kambe n’wina, hi n’wina lava tshikaka Yehovha, lava rivalaka ntshava ya mina yo kwetsima, lava lulamisaka tafula ra xikwembu xa Nkateko ni lava tataka vhinyo leyi pfanganisiweke ya xikwembu xa ku Kunguhateriwa.
12  N’wina ndzi ta mi vekela banga, hinkwenu mi ta nkhinsama eku dlayiweni; hikwalaho ka leswi ndzi vitaneke kambe mi nga hlamulangiki; ndzi vulavurile, kambe a mi yingisanga; mi hambete mi endla swo biha ematihlweni ya mina, mi hlawule nchumu lowu ndzi nga wu tsakeriki.”
13  Hikokwalaho Yehovha, Hosi leyi Lawulaka u te: “Maswivo! Malandza ya mina ma ta dya, kambe n’wina mi ta va ni ndlala. Maswivo! Malandza ya mina ma ta nwa, kambe n’wina mi ta va ni torha. Maswivo! Malandza ya mina ma ta tsaka, kambe n’wina mi ta khomiwa hi tingana.
14  Maswivo! Malandza ya mina ma ta huwelela hi ku tsaka hikwalaho ka xiyimo lexinene xa mbilu, kambe n’wina mi ta rila hikwalaho ka ku vava ka mbilu naswona mi ta kolola hikwalaho ka moya lowu tshovekeke ngopfu.
15  Kunene n’wina mi ta siya vito ra n’wina ri va xihlambanyo eka vahlawuriwa va mina, entiyisweni Yehovha, Hosi leyi Lawulaka u ta dlaya un’wana ni un’wana wa n’wina, kambe malandza yakwe u ta ma vitana hi vito rin’wana;
16  kutani mani na mani loyi a tikatekisaka emisaveni u ta tikatekisa hi Xikwembu xa ripfumelo, naswona mani na mani loyi a hlambanyaka emisaveni u ta hlambanya hi Xikwembu xa ripfumelo; hikuva maxangu yo sungula ma ta rivariwa naswona ma ta tumbetiwa ematihlweni ya mina.
17  “Hikuva ndzi tumbuluxa matilo lamantshwa ni misava leyintshwa; swilo swo sungula a swi nge tsundzukiwi, hambi embilwini a swi nge ti.
18  Kambe khanani, mi tsaka hi masiku hikwalaho ka leswi ndzi swi tumbuluxaka. Hikuva ndzi tumbuluxa Yerusalema a va xivangelo xa ku tsakisisa ni vanhu va yena va va xivangelo xa ku khana.
19  Ndzi ta tsaka eYerusalema, ndzi khana hi vanhu va mina; naswona eka yena a ku nge he twiwi mpfumawulo wa ku rila kumbe mpfumawulo wa ku kolola.”
20  “A nge he vi kona la nga ta an’wa masiku ma nga ri mangani endhawini yoleyo, hambi ku ri munhu la kuleke loyi a nga ma hetisisiki masiku yakwe; hikuva munhu u ta fa a ha ri mufana, hambiloko a ri ni malembe ya 100 hi vukhale; kasi loko ku ri mudyohi, hambiloko a ri ni malembe ya 100 hi vukhale u ta rhuketeriwa.
21  Kunene va ta aka tindlu va tshama eka tona; kunene va ta rima masimu ya vhinya va dya mihandzu ya wona.
22  A va nge aki kutani ku tshama un’wana; a va nge rimi kutani ku dya un’wana. Hikuva masiku ya vanhu va mina ma ta fana ni masiku ya murhi; ni ntirho wa mavoko ya vona, vahlawuriwa va mina va ta wu tirhisa hi xitalo.
23  A va nge tirheli swa hava hi matimba, naswona a va nge he velekeli ku karhateka; hikuva i vana lava katekisiweke va Yehovha, swin’we ni vatukulu va vona.
24  Entiyisweni mina ndzi ta va hlamula va nga si huwelela; loko va ha vulavula, mina ndzi ta va twa.
25  “Mhisi ni xinyimpfana swi ta dya swin’we, nghala yi ta dya byanyi kukota nkunzi; kasi loko ku ri nyoka, swakudya swa yona ku ta va ntshuri. A va nge endli swo biha kumbe ku onha entshaveni ya mina hinkwayo yo kwetsima,” ku vule Yehovha.
12  Hakunene esikwini rero u ta ku: “Ndzi ta ku nkhensa, Wena Yehovha, hikuva hambileswi a wu ndzi hlundzukerile, ku hlundzuka ka wena ku tlherile hakatsongo-tsongo, kutani u ndzi chavelela.
2  Waswivo! Xikwembu i ku ponisiwa ka mina. Ndzi ta va ni ntshembo, ndzi nga chavi; hikuva Yah Yehovha i ntamu wa mina ni matimba ya mina, naswona u ve ku ponisiwa ka mina.”
3  Hi ku khana mi ta ka mati eswihlobyeni swa ku ponisa.
4  Kunene esikwini rero mi ta ku: “Nkhensani Yehovha! Vitanani vito rakwe. Tivisani vanhu swiendlo swakwe. Vulani leswaku vito rakwe ri yisiwa ehenhla.
5  Yimbelelelani Yehovha miloti, hikuva u endle swilo leswikulu ngopfu. Leswi swi tivisiwa emisaveni hinkwayo.
6  “Banani xivuvutana mi huwelela hi ku tsaka, N’wina vaaki va Siyoni, hikuva Mukwetsimi wa Israyele hi yena lonkulu exikarhi ka n’wina.”
