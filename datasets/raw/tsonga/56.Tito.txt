1  Mina Pawulo, hlonga ra Xikwembu tlhelo muapostola wa Yesu Kreste hi ku ya hi ripfumelo ra vahlawuriwa va Xikwembu ni vutivi lebyi kongomeke bya ntiyiso lowu fambisanaka ni ku tinyiketela loku nga ni vukwembu
2  hi ku landza ntshembo wa vutomi lebyi nga heriki lebyi Xikwembu, lexi xi nga hembiki, xi byi tshembiseke emahlweni ka minkarhi leyi nga heriki,
3  kambe hi minkarhi ya xona leyi faneleke xi kombise rito ra xona eku chumayeleni loku ndzi tamerisiweke kona, ehansi ka xileriso xa Muponisi wa hina, ku nga Xikwembu;
4  eka Tito, n’wana wa xiviri hi ku ya hi ripfumelo leri fanaka, leri hi nga na rona: Onge ku nga va ni musa lowu nga faneriwiki ni ku rhula leswi humaka eka Xikwembu Tatana na Kreste Yesu Muponisi wa hina.
5  Hikwalaho ka leswi, ndzi ku siye eKreta, leswaku u lulamisa swilo leswi a swi hoxile ni ku veka vakulukumba emutini wun’wana ni wun’wana, hilaha ndzi ku leriseke hakona;
6  loko ku ri ni munhu hambi a ri wihi la pfumalaka xihehlo, nuna wa nsati un’we, a ri ni vana lava pfumelaka lava nga hehliwiki hi manyala ni ku nga lawuleki.
7  Hikuva mulanguteri u fanele a pfumala xihehlo hileswi a nga mutirheli wa Xikwembu, a nga sihalali, a nga hatlisi ku kariha, a nga vi chovolo tlhelo a va xidakwa, a nga vi munhu la baka, a nga vi na makwanga ya mpindzulo wa vukanganyisi,
8  kambe a va ni malwandla, a rhandza vunene, a va la hlutekeke emianakanyweni, a va la lulameke, a tshembeka, a va la tikhomaka,
9  a khomelela swinene eritweni ro tshembeka malunghana ni vutshila byakwe byo dyondzisa, leswaku a swi kota ku khongotela, hi dyondzo leyi hanyisaka ni ku tshinya lava kanetaka.
10  Hikuva ku ni vavanuna vo tala lava nga lawulekiki, vavulavuri va leswi nga pfuniki nchumu, ni vaxisi va mianakanyo, ngopfu-ngopfu vanhu volavo lava namarhelaka ku yimba.
11  Swa fanela ku va pfala milomu, hileswi vanhu lava va hambetaka va onha mindyangu hinkwayo hi ku dyondzisa swilo leswi va nga fanelangiki va swi dyondzisa, va swi dyondzisa leswaku va pindzula hi vukanganyisi.
12  Un’wana wa vona, muprofeta wa vona, u te: “Vakreta minkarhi hinkwayo i vahembi, i swivandzana swo biha, swidyi leswi tshamaka hi mavoko.”
13  Vumbhoni lebyi i ntiyiso. Hikwalaho ka leswi, hambeta u va tshinya hi rilondzo, leswaku va hanya eripfumelweni,
14  va nga nyikeli nyingiso emintsheketweni ya Vayuda ni le swilerisweni swa vanhu lava hundzukelaka ekule ni ntiyiso.
15  Swilo hinkwaswo swi basile eka vanhu lava baseke. Kambe ku hava nchumu wo basa eka vanhu lava nyameke ni vo pfumala ripfumelo, kambe mianakanyo ni mapfalo ya vona swi nyamile.
16  Va vula erivaleni leswaku va tiva Xikwembu, kambe va xi landzula hi mintirho ya vona, hikuva va nyenyetsa naswona a va yingisi, a va faneleki entirhweni wun’wana ni wun’wana lowunene.
2  Hambiswiritano, wena hambeta u vulavula swilo leswi fanelaka dyondzo leyi hanyisaka.
2  Vavanuna lava kuleke a va ringanisele emikhuveni, va tiyimisela, va va lava hlutekeke emianakanyweni, va va lava hanyeke eripfumelweni, erirhandzwini ni le ku tiyiseleni.
3  Hilaha ku fanaka vavasati lava kuleke a va ve ni mahanyelo ya xichavo, va nga vi lava lumbetaka, hambi ku ri ku va mahlonga ya vhinyo yo tala, va va vadyondzisi va leswi nga swinene;
4  leswaku va vuyisa mianakanyo ya vaxisati lavatsongo, ku rhandza vanuna va vona, va rhandza vana va vona,
5  va va lava hlutekeke emianakanyweni, lavo tenga, lava tirhaka ekaya, va va vanene, va tiveka ehansi ka vanuna va vona, leswaku rito ra Xikwembu ri nga tseketseriwi.
6  Hilaha ku fanaka hambeta u khongotela vaxinuna lavatsongo leswaku va va lava hlutekeke emianakanyweni,
7  eswilweni hinkwaswo tikombise u ri xikombiso xa mintirho leyinene; u kombisa ku pfumala ku onhaka eku dyondziseni ka wena, u tiyimisela,
8  mavulavulelo lamanene lama nga ta ka ma nga soriwi; leswaku munhu la nga etlhelweni leri lwisanaka na hina a khomiwa hi tingana, a nga vi na nchumu xo biha xo xi vula malunghana na hina.
9  Mahlonga a ma tiveke ehansi ka vini va wona eka swilo hinkwaswo, naswona ma va tsakisa swinene, ma nga pfuxi njhekanjhekisano,
10  ma nga yivi, kambe ma kombisa ku tshembeka lokunene hi ku helela, leswaku ma sasekisa dyondzo ya Muponisi wa hina, Xikwembu, eka swilo hinkwaswo.
11  Hikuva musa lowu nga faneriwiki wa Xikwembu lowu tisaka ku ponisiwa eka vanhu va mixaka hinkwayo wu kombisiwile,
12  wu hi letela leswaku hi hambana ni ku nga xiximi Xikwembu ni ku navela ka misava, ni ku hanya hi mianakanyo yo hluteka ni ku lulama ni ku tinyiketela loku nga ni vukwembu exikarhi ka mafambiselo lawa ya swilo ya sweswi,
13  hi ri karhi hi rindzele ntshembo wo tsakisa ni ku humelela loku vangamaka ka Xikwembu lexikulu ni ka Muponisi wa hina, Kreste Yesu,
14  la tinyiketeleke hikwalaho ka hina leswaku a hi kutsula eka ku kala nawu kun’wana ni kun’wana ni ku tibasisela vanhu lava nga va yena, lava hisekelaka mintirho leyinene.
15  Hambeta u vula swilo leswi ni ku khongotela ni ku tshinya hi mfanelo leyi heleleke yo lerisa. Ku nga tshuki ku va ni munhu la ku langutelaka ehansi.
3  Hambeta u va tsundzuxa leswaku va tiveka ehansi ka tihulumendhe ni valawuri naswona va va yingisa hileswi va nga vafumi, va lunghekela ntirho wun’wana ni wun’wana lowunene,
2  va nga vulavuli ku biha hambi ku ri hi mani, va nga vi lava lwaka, kambe va anakanyela, va kombisa ku rhula hinkwako eka vanhu hinkwavo.
3  Hikuva na hina khale a hi ri swihunguki, hi nga yingisi, hi hambukisiwile, hi ri mahlonga ya ku navela ko hambana-hambana ni mintsako, hi ya emahlweni ni vubihi ni mona, hi nyenyetsa, hi vengana.
4  Hambiswiritano, loko Muponisi wa hina, ku nga Xikwembu, a kombise musa ni rirhandzu eka munhu,
5  ku nga ri hikwalaho ka mintirho ya ku lulama leyi hi yi endleke, kambe hi tintswalo ta xona xi hi ponisile hi ku hi hlantswa loku ku hi tiseke evuton’wini ni ku hi endla lavantshwa hi moya lowo kwetsima.
6  Xi hi chululele moya lowu hilaha ku fuweke ha Yesu Kreste Muponisi wa hina,
7  leswaku, loko se hi vuriwe lava lulameke exisekelweni xa musa lowu nga faneriwiki wa xona, hi va vadyandzhaka hi ku ya hi ntshembo wa vutomi lebyi nga heriki.
8  Rito leri ra tshembeka, naswona malunghana ni swilo leswi ndzi navela leswaku mi tiyisa hi matimba nkarhi ni nkarhi, leswaku lava kholweke Xikwembu va veka mianakanyo ya vona eku hlayiseni ka mintirho leyinene. Swilo leswi i swinene naswona swi pfuna vanhu.
9  Kambe papalata swivutiso swa vuphukuphuku ni matimu ya swivongo ni madzolonga ni ku lwisana ni Nawu, hikuva a swi pfuni nchumu naswona i swa hava.
10  Loko ku ri munhu la khutazaka mpambukwa, n’wi bakanye endzhaku ko n’wi nyika xitsundzuxo xo sungula ni xa vumbirhi;
11  hi ku tiva leswaku munhu wo tano u hambukisiwile endleleni naswona wa dyoha, u tiavanyisile.
12  Loko ndzi rhumela Artema kumbe Tixiko eka wena, endla hinkwaswo leswi u nga swi kotaka leswaku u ta eka mina eNikopoli, hikuva hi laha ndzi boheke ku heta vuxika kona.
13  Lunghiselela Zena hi vukheta, la tivaka Nawu, na Apolosi swa riendzo ra vona, leswaku va nga pfumali nchumu.
14  Kambe ni vanhu va ka hina a va dyondze ku hlayisa mintirho leyinene, va ta fikelela swilaveko swa vona leswikulu, leswaku va nga tsandzeki ku veka mihandzu.
15  Hinkwavo lava nga na mina va ku rungula. Ndzi rungulele lava nga ni xinakulobye eka hina eripfumelweni. Onge musa lowu nga faneriwiki wu nga va na n’wina hinkwenu.
