10  Kutani mina, Pawulo, ndzi mi kombela hi ku rhula ni musa wa Kreste, hambileswi ndzi langutekaka ndzi solekile exikarhi ka n’wina, kasi loko ndzi nga ri kona ndzi ni vurhena eka n’wina.
2  Hakunene ndza kombela leswaku, loko ndzi ri kona, ndzi nga tirhisi vurhena hi ku tiyiseka loku ndzi ehleketaka leswaku ndzi na kona ko teka magoza ya vurhena ku lwisana ni van’wana lava va hi tekaka onge hi loko hi famba hi ku ya hi leswi hi nga swona enyameni.
3  Hikuva hambiloko hi famba hi ku ya hi nyama, a hi lwi nyimpi hi ku ya hi leswi hi nga swona enyameni.
4  Hikuva matlhari ya nyimpi ya hina a hi ya nyama, kambe Xikwembu hi xona xi ma nyikaka matimba leswaku ma wisetela swilo leswi simekiweke swi tiya.
5  Hikuva hi wisa makungu ni swilo hinkwaswo leswi tlakukeke leswi lwisanaka ni vutivi bya Xikwembu; hi tisa miehleketo hinkwayo evukhumbini leswaku hi yi endla yi yingisa Kreste;
6  naswona hi tshama hi lunghekele ku tisa nxupulo eka ku pfumala ku yingisa kun’wana ni kun’wana, hi ku hatlisa endzhaku ka loko ku yingisa ka n’wina ku hetisisiwe hi xitalo.
7  Mi languta swilo hi ku ya hi ku languteka ka swona. Loko munhu a titshemba leswaku i wa ka Kreste, a a tlhele a tsundzuka mhaka leyi, leswaku, leswi a nga wa ka Kreste, na hina hi tano.
8  Hikuva hambiloko ndzo tibuma ngopfu ku tlurisa hi matimba lawa Hosi yi hi nyikeke wona leswaku hi mi aka, hi nga mi hirimuxi, a ndzi nge khomisiwi tingana,
9  leswaku ndzi nga vonaki ndzi lava ku mi tshukisa hi mapapila ya mina.
10  Hikuva, va ri: “Mapapila yakwe ma ni ntikelo naswona ma ni matimba, kambe loko a ri kona hi xiviri u tsanile naswona mhaka yakwe ya soleka.”
11  Munhu wo tano a a tsundzuke leswaku leswi hi nga swona hi rito ra hina hi ku tirhisa mapapila loko hi nga ri kona, hi ta va swona ni loko hi ri kona.
12  Hikuva a hi xinyati hi tikatsa exikarhi ka van’wana kumbe hi tifanisa ni van’wana lava tibumabumelaka. Hakunene leswi va tipimaka hi voxe naswona va tifanisaka hi voxe, a va na ku twisisa.
13  Loko ku ri hina hi ta tibuma, ku nga ri ehandle ka mindzilakana leyi hi vekeriweke yona, kambe hi ku ya hi ndzilakana wa tiko leri Xikwembu xi hi aveleke rona hi mpimo wo karhi, lowu xi wu endleke wu fika ni le ka n’wina.
14  Kunene a hi titshambuluti ku tlurisa onge hi loko hi nga fikanga eka n’wina, hikuva hi hina vo sungula ku fika ni le ka n’wina hi ri karhi hi vula mahungu lamanene malunghana na Kreste.
15  E-e, a hi tibumi ehandle ka mindzilakana leyi hi vekeriweke yona emintirhweni ya un’wanyana, kambe hi ni ntshembo wa leswaku, loko ripfumelo ra n’wina ri kula, hi ta endliwa lavakulu eka n’wina malunghana ni tiko ra hina. Kutani hi ta tala swinene,
16  hi vula mahungu lamanene ematikweni lama nga halahaya ka n’wina, leswaku hi nga tibumi hi tiko ra un’wanyana laha swilo ana se swi lunghisiweke kona.
17  “Kambe loyi a tibumaka, a a tibume eka Yehovha.”
18  Hikuva a nga amukeriwi loyi a tibumabumelaka, kambe ku amukeriwa munhu la bumabumeriwaka hi Yehovha.
4  Hi yona mhaka leyi hi nga tshikiki, leswi hi nga ni vutirheli lebyi hi ku ya hi tintswalo leti hi kombisiweke tona;
2  kambe hi fularhele swilo leswi ngungumerisiwaka leswi khomisaka tingana, a hi fambi hi vukanganyisi, hambi ku ri ku nyakapfarisa rito ra Xikwembu, kambe hi ku kombisa ntiyiso ha tibumabumela eka ripfalo ra munhu un’wana ni un’wana emahlweni ka Xikwembu.
3  Kutani, loko mahungu lamanene lawa hi ma vulaka, entiyisweni ma funengetiwile, ma funengetiwile eka lava va lovaka,
4  lava van’wana va vona lava nga riki vapfumeri, xikwembu xa mafambiselo lawa ya swilo xi va dlayeke mianakanyo, leswaku ku voninga ka mahungu lamanene lama vangamaka malunghana na Kreste, loyi a nga xifaniso xa Xikwembu, ku nga va voningeli.
5  Hikuva a hi chumayeli ha hina, kambe ha Kreste Yesu la nga Hosi, naswona hina hi ri mahlonga ya n’wina hikwalaho ka Yesu.
6  Hikuva Xikwembu hi xona xi nga te: “Ku vonakala a ku voninge emunyameni,” naswona xi voninge timbilu ta hina leswaku xi ti voningela hi vutivi lebyi vangamaka malunghana ni Xikwembu, hi xikandza xa Kreste.
7  Hambiswiritano, hi ni xuma lexi eswibyeni swa vumba, leswaku matimba lama tlulaka lama tolovelekeke ma va ya Xikwembu, ku nga vi ya hina.
8  Hi kamanyetiwile hi tindlela hinkwato, kambe a hi manyiwanga lerova hi nga swi koti ni ku famba; hi pfilunganyekile, kambe a hi yi pfumali hi ku helela ndlela yo huma;
9  ha xanisiwa, kambe a hi siyiwi eku kayakayeni; ha tlatlalatiwa ehansi, kambe a hi lovisiwi.
10  Emirini wa hina minkarhi hinkwayo, kun’wana ni kun’wana hi tiyisela ku khomiwa hi ndlela leyi dlayaka leyi Yesu a khomiweke ha yona, leswaku vutomi bya Yesu na byona byi kombisiwa emirini wa hina.
11  Hikuva hina lava hanyaka hi tshamela ku langutana ni rifu hikwalaho ka Yesu, leswaku vutomi bya Yesu byi kombisiwa enyameni ya hina leyi faka.
12  Hikwalaho rifu ra tirha eka hina, kambe eka n’wina ku tirha vutomi.
13  Hikwalaho ka leswi sweswi hi nga ni moya wa ripfumelo lowu fanaka ni lowu ku tsariweke ha wona: “Ndzi kombise ripfumelo, hikokwalaho ndzi vulavurile,” na hina hi kombisa ripfumelo hikokwalaho ha vulavula,
14  hi tiva leswaku loyi a pfuxeke Yesu, na hina u ta hi pfuxa swin’we na Yesu naswona u ta hi vonakarisa na n’wina.
15  Hikuva swilo hinkwaswo swi endleriwe n’wina, leswaku musa lowu nga faneriwiki lowu andzisiweke wu engeteleka hikwalaho ka ku nkhensa ka vo tala swinene leswaku ku vangamisiwa Xikwembu.
16  Hikokwalaho a hi tshiki, hambiloko munhu loyi hi nga yena ehandle a hlakala, hakunene munhu loyi hi nga yena endzeni wa pfuxetiwa siku ni siku.
17  Hikuva hambileswi nhlomulo wu nga wa nkarhinyana naswona wu vevukaka, wu hi tisela ku vangama loku nga ni ntikelo lowukulu swinene ni loku nga heriki;
18  hi ri karhi hi veka mahlo ya hina, ku nga ri eka swilo leswi voniwaka, kambe eka swilo leswi nga voniwiki. Hikuva swilo leswi voniwaka i swa nkarhinyana, kambe swilo leswi nga voniwiki i swa hilaha ku nga heriki.
11  Ndzi navela leswaku mi ndzi lehisela mbilu hi ku pfumala ku anakanyela lokutsongo. Kambe, entiyisweni, ma ndzi lehisela mbilu!
2  Hikuva ndzi ni mavondzo eka n’wina hi mavondzo ya vukwembu, hikuva mina hi xiviri ndzi mi vutele eka nuna un’we leswaku ndzi ta mi nyiketa mi ri nhwana la tengeke eka Kreste.
3  Kambe ndza chava leswaku hi ndlela yo karhi, hilaha nyoka yi kanganyiseke Evha hakona hi vukanganyisi bya yona, mianakanyo ya n’wina yi nga onhiwa eka ku tshembeka ni ku tenga loku faneleke Kreste.
4  Hikuva, hilaha swi nga hakona, loko un’wana a fika a ta chumayela ha Yesu un’wana ku nga ri yena loyi hi chumayelaka ha yena, kumbe mi amukela moya wun’wana ku nga ri wona lowu mi wu amukeleke, kumbe mahungu lamanene ku nga ri wona lawa mi ma amukeleke, mi n’wi lehisela mbilu hi ku olova.
5  Hikuva ndzi xiya leswaku a ndzi si kumeka ndzi ri wa le hansi hambi ku ri hi nchumu wun’we eka vaapostola va n’wina lavanene ngopfu.
6  Kambe hambiloko ndzi pfumala vutshila eku vulavuleni, hakunene a ndzi byi pfumali evutivini; kambe hi ndlela yin’wana ni yin’wana a hi byi kombisa eka n’wina eka swilo hinkwaswo.
7  Kumbe, xana ndzi endle xidyoho hi ku titsongahata leswaku n’wina mi tlakusiwa, hileswi ndzi mi byeleke mahungu lamanene ya Xikwembu hi ku tsaka handle ka nxavo?
8  Mavandlha man’wana ndzi ma kanganyisile hi ku amukela malunghiselelo ku endlela leswaku ndzi tirhela n’wina;
9  kasi loko ndza ha ri na n’wina naswona ndzi wele eku pfumaleni, a ndzi vanga ndzhwalo ni le ka un’we, hikuva vamakwerhu lava humaka eMakedoniya va nyikele hi xitalo leswi ndzi swi kayivelaka. Ina, ndzi tihlayisile hi tindlela hinkwato leswaku ndzi nga vi ndzhwalo eka n’wina naswona ndzi ta ya emahlweni ndzi tihlayisa tano.
10  I ntiyiso wa Kreste eka mina leswaku a ku nge vekiwi xihinga eku tibumeni loku ka mina eswifundzheni swa Akaya.
11  Hi xivangelo xihi? Hikuva a ndzi mi rhandzi ke? Xikwembu xa swi tiva leswaku ndza mi rhandza.
12  Kutani leswi ndzi swi endlaka ndza ha ta swi endla, leswaku ndzi ta herisa vukanganyisi eka lava lavaka vukanganyisi leswaku va ta kumiwa va ringana na hina exikhundlheni lexi va tibumaka ha xona.
13  Hikuva vanhu vo tano i vaapostola va mavunwa, vatirhi lava xisaka, va tihundzula vaapostola va Kreste.
14  Naswona a swi hlamarisi, hikuva Sathana hi byakwe u tihundzula ntsumi ya ku vonakala.
15  Hikokwalaho a hi nchumu lowukulu loko vatirheli vakwe na vona va tihundzula vatirheli va ku lulama. Kambe makumu ya vona ma ta ya hi mintirho ya vona.
16  Nakambe ndzi ri, Ku nga vi na munhu la ehleketaka leswaku a ndzi anakanyeli. Kambe, loko kunene mi ehleketa tano, ndzi amukeleni hambiloko ndzi vonaka ndzi nga anakanyeli, leswaku na mina ndzi ta tibuma katsongo.
17  Leswi ndzi swi vulavulaka a ndzi swi vulavuli hi ku landza xikombiso xa Hosi, kambe i ndlela leyi vonakaka yi nga ri ya ku anakanyela, hi ku tiyiseka loku tlurisaka ka ku tibuma.
18  Leswi vo tala va tibumaka hi ku ya hi nyama, na mina ndzi ta tibuma.
19  Hikuva mi va lehisela mbilu hi ku tsaka vanhu lava nga anakanyeliki, hi ku vona leswaku n’wina ma anakanyela.
20  Entiyisweni, mi va lehisela mbilu hinkwavo lava va mi endlaka mahlonga, hinkwavo lava mitaka leswi mi nga na swona, hinkwavo lava tekaka leswi mi nga na swona, hinkwavo lava titlakusaka eka n’wina, hinkwavo lava mi baka exikandzeni.
21  Ndzi vula leswi tsongahataka hina, onge hi loko xiyimo xa hina xi tsanile. Kambe loko un’wana a endla hi vurhena eka nchumu wo karhi—a ndzi anakanyeli loko ndzi vulavula—na mina ndzi endla hi vurhena eka swona.
22  Xana vona i Vaheveru? Na mina ndzi yena. Xana vona i Vaisrayele? Na mina ndzi yena. Xana vona i mbewu ya Abrahama? Na mina ndzi yona.
23  Xana vona i vatirheli va Kreste? Ndzi angula kukotisa munhu la pengaka, mina ndzi mupengi lonkulu: emintirhweni ndzi lo vuya hi xitalo, emakhotsweni ndzi lo vuya hi xitalo, ndzi bukuteriwe hilaha ku tlurisaka, ndzi ve ekusuhi ni mafu ko tala.
24  Ka ntlhanu eka Vayuda ndzi kume minkhavi ya 40 ku sala wun’we,
25  ndzi biwe hi tinhonga kanharhu, ndzi khandliwe hi maribye kan’we, ndzi tshovekeriwe hi xikepe kanharhu, vusiku byin’we ni siku rin’we ndzi swi hete endzeni-ndzeni ka lwandle;
26  ndzi ve emaendzweni ko tala, emakhombyeni ya milambu, emakhombyeni ya tinsulavoya, emakhombyeni ya le rixakeni ra mina, ndzi ve emakhombyeni ya matiko, emakhombyeni emutini, emakhombyeni emananga, emakhombyeni elwandle, emakhombyeni exikarhi ka vamakwerhu va mavunwa,
27  entirhweni ni le ku tikarhateni, evusikwini bya nkelunkelu ko tala, endlaleni ni le torheni, eku pfumaleni ka swakudya ko tala, exirhamini ni le ku sweleni.
28  Handle ka swilo sweswo swa le handle, ku ni leswi swi ndzi kavanyetaka siku ni siku, ku vilela hi mavandlha hinkwawo.
29  I mani la tsaneke, kutani mina ndzi nga tsani? I mani la khunguvanyekaka, kutani mina ndzi nga hlundzuki?
30  Loko ku fanele ku va ni ku tibuma, ndzi ta tibuma hi swilo leswi yelanaka ni ku tsana ka mina.
31  Xikwembu ni Tata wa Hosi ya hina Yesu, xona lexi faneleke xi vongiwa hi masiku, xa swi tiva leswaku a ndzi hembi.
32  EDamaska, ndhuna-nkulu ehansi ka Areta lowa hosi a yi rindza muti wa Vadamaska leswaku yi ndzi khoma,
33  kambe ndzi nembeletiwe hi xirhundzu efasitereni ra rirhangu kutani ndzi baleka mavoko ya yona.
8  Sweswi ha mi tivisa, vamakwerhu, hi ta musa lowu nga faneriwiki wa Xikwembu lowu nyikiweke mavandlha ya Makedoniya,
2  leswaku hi nkarhi wa ndzingo lowukulu loko va xaniseka, ntsako wa vona lowukulu ni vusiwana bya vona lebyikulu swi andzise rifuwo ra ku hanana ka vona.
3  Hi ku ya hi vuswikoti bya vona bya xiviri, ina, ndzi nyikela vumbhoni, leswi a swi ri ehenhla ka vuswikoti bya vona bya xiviri,
4  kasi vona a va hambeta va hi kombela hi xikhongotelo lexikulu hi ku tilavela ka vona lunghelo ra ku nyika ka musa ni ra ku hlanganyela evutirhelini lebyi vekeriweke vakwetsimi.
5  Ku nga ri ntsena hilaha a hi tshembe hakona, kambe va sungule va tinyikela eHosini ni le ka hina hi ku ya hi ku rhandza ka Xikwembu.
6  Leswi swi hi susumetele ku khutaza Tito leswaku, leswi ku nga yena la swi sunguleke exikarhi ka n’wina, xisweswo u fanele a tlhela a hetisa ku nyika loku fanaka ka musa eka n’wina.
7  Nilokoswiritano, leswi mi andzaka eka hinkwaswo, eripfumelweni ni le ritweni ni le vutivini ni le ku gingiritekeni hinkwako ni le rirhandzwini leri ra hina eka n’wina, onge na n’wina mi nga andza eku nyikeni loku ka musa.
8  A hi ndlela ya ku mi lerisa, kambe ndzi vulavula hi ndlela leyi hikwalaho ka ku gingiriteka ka van’wana ni ku kambela ku tiya ka rirhandzu ra n’wina.
9  Hikuva ma wu tiva musa lowu nga faneriwiki wa Hosi ya hina Yesu Kreste, leswaku hambileswi a a fuwile, u ve xisiwana hi mhaka ya n’wina, leswaku mi fuwa hikwalaho ka vusiwana byakwe.
10  Malunghana ni leswi ndzi nyikela mavonelo ya mina: hikuva mhaka leyi yi pfuna n’wina, hi ku vona leswaku hi lembe leri ana se ri hundzeke, mi sungule ku swi endla, mi tlhela mi kombisa ni leswaku ma swi lava ku swi endla;
11  kutani sweswi, swi endleni mi heta, leswaku, leswi a mi lunghekele ku swi endla, xisweswo swi fanele swi hetisiwa hi leswi mi nga na swona.
12  Hikuva loko ku lungheka ku ri kona ku sungula, swi amukeleka hi ku hlawuleka hi ku ya hi leswi munhu a nga na swona, ku nga ri hi leswi a nga riki na swona.
13  A ndzi vuli swona leswaku van’wana swi va olovela, kambe n’wina swi mi nonon’hwela;
14  kambe hi ku ringanisela, leswi mi seleke na swona sweswi swi pfala ku kayivela ka vona, leswaku leswi va seleke na swona swi pfala ku kayivela ka n’wina, ku va ni ku ringana-ringana.
15  Hilaha ku tsariweke hakona: “Munhu loyi a a ri ni swo tala a nga kumanga swo tala ngopfu, ni munhu loyi a a ri ni switsanana a nga kumanga leswitsanana ngopfu.”
16  Kutani a ku nkhensiwe Xikwembu hi ku va xi veke ku mi gingiritekela loku fanaka embilwini ya Tito,
17  hikuva hakunene u amukele xikhutazo, kambe, hi ku gingiriteka ngopfu, u ta eka n’wina hi ku tilavela kakwe.
18  Kambe hi n’wi rhumela swin’we ni makwerhu loyi ndhuma yakwe mayelana ni mahungu lamanene yi hangalakeke emavandlheni hinkwawo.
19  Ku nga ri sweswo ntsena, kambe u tlhele a vekiwa hi mavandlha leswaku a va n’wendzi-kulorhi mayelana ni nyiko leyi ya musa leyi nga ta tameriwa hi hina leswaku ku vangamisiwa Hosi ni leswaku xi va xitiyisekiso xa mianakanyo ya hina leyi lunghekeke.
20  Xisweswo hi papalata leswaku ku nga vi na munhu hambi a ri wihi la kumaka xihoxo eka hina mayelana ni munyikelo lowu wo hanana lowu nga ta tameriwa hi hina.
21  Hikuva hi “endla lunghiselelo ro tshembeka, ku nga ri ntsena emahlweni ka Yehovha, kambe ni le mahlweni ka vanhu.”
22  Ku tlula kwalaho, hi n’wi rhumela ni makwerhu loyi hakanyingi hi kombiseke eka swilo swo tala leswaku wa gingiriteka, kambe sweswi u gingiriteka ngopfu swinene hikwalaho ka ku tiyiseka lokukulu ha n’wina.
23  Kambe, loko ku ri ni xivutiso xo karhi malunghana na Tito, u hlanganyela na mina naswona i mutirhi-kulorhi leswaku mi vuyeriwa; kumbe loko ku ri malunghana ni vamakwerhu, i vaapostola va mavandlha ni ku vangama ka Kreste.
24  Hikokwalaho va kombiseni xitiyisekiso xa rirhandzu ra n’wina ni xa leswi hi tibumeke ha swona malunghana na n’wina, emahlweni ka mavandlha.
9  Kutani malunghana ni vutirheli lebyi nga bya vakwetsimi, ndzi nga va ndzi swi hundzeleta loko ndzi mi tsalela ha byona,
2  hikuva ndza yi tiva mianakanyo ya n’wina yo lungheka leyi ndzi tibumaka ha yona eka va le Makedoniya malunghana na n’wina, leswaku Akaya ri tshame ri lunghekile ku ringana lembe sweswi, naswona vunyingi bya vona byi khutaziwe hi ku hiseka ka n’wina.
3  Kambe ndzi mi rhumela vamakwerhu, leswaku ku tibuma ka hina ha n’wina ku nga vi ka hava emhakeni leyi, kambe leswaku mi ta lungheka hakunene, hilaha a ndzi tala ku vula hakona leswaku mi ta va mi lunghekile.
4  Loko swi nga ri tano, hi ndlela yo karhi, loko va le Makedoniya vo ta na mina va mi kuma mi nga lunghekanga, hina—ku nga ri n’wina—hi ta khomiwa hi tingana hi ku tiyiseka loku ka hina.
5  Hikokwalaho ndzi ehlekete leswaku swi fanerile leswaku ndzi khutaza vamakwerhu va ta eka n’wina ka ha ri emahlweni ni ku lunghiselela ka ha ri emahlweni nyiko ya n’wina ya ku hanana leyi tshembisiweke ka ha ri emahlweni, leswaku yi ta lungheka yi ri nyiko ya ku hanana naswona ku nga ri nchumu lowu dyeleriweke.
6  Kambe malunghana ni leswi, loyi a byalaka katsongo, u ta tlhela a tshovela katsongo; naswona loyi a byalaka hi xitalo, u ta tlhela a tshovela hi xitalo.
7  Un’wana ni un’wana a a endle hilaha a boheke hakona embilwini yakwe, ku nga ri hi ku vilela kumbe hi ku sindzisiwa, hikuva Xikwembu xi rhandza munyiki la tsakeke.
8  Ku tlula kwalaho, Xikwembu xa swi kota ku endla leswaku musa wa xona hinkwawo lowu nga faneriwiki wu mi talela, leswaku, hambiloko minkarhi hinkwayo mi eneriseke hilaha ku heleleke eka hinkwaswo, mi va ni swo tala entirhweni wun’wana ni wun’wana lowunene.
9  (Hilaha ku tsariweke hakona: “Xi ave hinkwako-nkwako, xi nyike lava nga swisiwana, ku lulama ka xona ku tshama hi masiku.”
10  Kutani yena la nyikaka mbewu hi xitalo eka muhaxi ni xinkwa xo dya, u ta mi nyika mbewu a tlhela a mi andzisela yona leswaku mi yi haxa naswona u ta engetela ntswalo wa ku lulama ka n’wina.)
11  Ma fuwisiwa eka hinkwaswo, mi fuwiseriwa ku hanana ka mixaka hinkwayo, loku humesaka marito ya ku nkhensa eka Xikwembu ha hina;
12  hikuva vutirheli bya ntirho lowu wa le rivaleni a hi ku enerisa hi xitalo ntsena leswi laviwaka hi vakwetsimi, kambe i ku tlhela ku fuwisiwa hi marito yo tala ya ku nkhensa Xikwembu.
13  Hi xitiyisekiso lexi nyikeriwaka hi vutirheli lebyi, va vangamisa Xikwembu hikuva mi titsongahatela mahungu lamanene malunghana na Kreste, hilaha mi vulaka hakona erivaleni leswaku ma titsongahata, ni hikwalaho ka leswi mi hananaka emunyikelweni wa n’wina eka vona ni le ka hinkwavo;
14  naswona hi ku mi kombelela, va mi kumbuka hikwalaho ka musa lowu nga faneriwiki lowukulu wa Xikwembu lowu nga eka n’wina.
15  A ku nkhensiwe Xikwembu hikwalaho ka nyiko ya xona ya mahala leyi nga hlamuselekiki.
7  Hikokwalaho, leswi hi nga ni switshembiso leswi, varhandziwa, a hi tibasiseni eka swilo hinkwaswo leswi nyamisaka nyama ni moya, hi hetisekisa vukwetsimi hi ku chava Xikwembu.
2  Hi pfuleleni ndhawu. A hi endlanga munhu leswi hoxeke, a hi onhanga munhu, a hi dyelelanga munhu.
3  Leswi a ndzi swi vuleli ku mi vona nandzu. Hikuva ndzi vurile eku sunguleni leswaku mi le timbilwini ta hina leswaku mi fa ni ku hanya na hina.
4  Ndzi ni ntshunxeko lowukulu wo vulavula eka n’wina. Ndzi tibuma ngopfu malunghana na n’wina. Ndzi tale nchavelelo, ndzi khapakhapa ntsako eku xanisekeni ka mina hinkwako.
5  Entiyisweni, loko hi fika eMakedoniya, nyama ya hina a yi kumanga ku wisa, kambe hi ye emahlweni hi xaniseka hi tindlela hinkwato—a ku ri ni tinyimpi ehandle, ku ri ni ku chava endzeni.
6  Nilokoswiritano Xikwembu, lexi chavelelaka lava tsongahatiweke, xi hi chavelerile hi vukona bya Tito;
7  kambe ku nga ri ntsena hi vukona byakwe, kambe ni hi nchavelelo lowu mi n’wi chaveleleke ha wona, hileswi a tlheleke a hi tisela rito ra ku navela ka n’wina, ku kolola ka n’wina, ku ndzi hisekela ka n’wina; lerova ndzi tsake hilaha ku engetelekeke.
8  Hikwalaho, hambiloko ndzi mi hlunamisile hi papila ra mina, a ndzi tisoli. Hambiloko ndzi tisorile eku sunguleni, (ndza swi vona leswaku papila leriya ri mi hlunamisile, kambe a swi ri swa nkarhinyana,)
9  sweswi ndza tsaka, ku nga ri ntsena hileswi a mi hlunamile, kambe hileswi a mi hlunamele eku hundzukeni; hikuva a mi hlunamisiwe hi ndlela ya vukwembu, leswaku mi nga tshuki mi vaviseka hambi ku ri hi yini hikwalaho ka hina.
10  Hikuva ku hlunama hi mukhuva wa vukwembu ku tisa ku hundzukela eku ponisiweni loku mi nga ta ka mi nga tisoli hakona; kambe ku hlunama ka misava ku tswala rifu.
11  Hikuva maswivo, nchumu lowu, ku hlunamisiwa ka n’wina hi ndlela ya vukwembu, ku tswale ku gingiriteka lokukulu ngopfu eka n’wina, ina, ku tibasisa ka n’wina, ina, ku hlundzuka, ina, ku chava, ina, ku navela, ina, ku hiseka, ina, ku lulamisa leswi hoxeke! Mi tikombise mi tengile hi tindlela hinkwato emhakeni leyi.
12  Hakunene, hambiloko ndzi mi tsalerile, a ndzi nga mi tsaleli malunghana ni la endleke leswi hoxeke, hambi ku ri la hoxeriweke, kambe leswaku ku gingiriteka ka n’wina ha hina ku ta kombisiwa exikarhi ka n’wina emahlweni ka Xikwembu.
13  Hi yona mhaka leyi hi nga chaveleleka. Hambiswiritano, ku engetela eku chaveleriweni ka hina, hi vuye hi tsaka hilaha ku teleke swinene hikwalaho ka ntsako wa Tito, hikuva moya wakwe wu phyuphyisiwe hi n’wina hinkwenu.
14  Hikuva loko ndzi tibume hi ndlela yo karhi eka yena malunghana na n’wina, a ndzi khomisiwanga tingana; kambe leswi hi mi byeleke swilo hinkwaswo hi ntiyiso, kutani ni ku tibuma ka hina emahlweni ka Tito ku tikombe ku ri ntiyiso.
15  Nakambe, xinakulobye xakwe lexikulu xa andza swinene eka n’wina, loko a tsundzuka ku yingisa ka n’wina hinkwenu, ndlela leyi mi n’wi amukeleke ha yona hi ku chava ni ku rhurhumela.
16  Ndza tsaka leswaku hi tindlela hinkwato ndzi kota ku va ni xivindzi lexi tiyeke hikwalaho ka n’wina.
6  Leswi hi tirhaka na xona, ha mi kombela nakambe leswaku mi nga amukeli musa lowu nga faneriwiki wa Xikwembu kutani mi hupa xikongomelo xa wona.
2  Hikuva xi ri: “Hi nkarhi lowu amukelekaka ndzi mi twile, naswona hi siku ra ku ponisiwa ndzi mi pfunile.” Maswivo! Sweswi ngopfu-ngopfu i nkarhi lowu amukelekaka. Maswivo! Sweswi i siku ra ku ponisiwa.
3  A hi nyiki xivangelo ni xin’we xa ku khunguvanyeka hi ndlela hambi yi ri yihi, leswaku vutirheli bya hina byi nga kumiwi byi ri ni xihoxo;
4  kambe hi ndlela yin’wana ni yin’wana hi tibumabumela tanihi vatirheli va Xikwembu, hi ku tiyisela swo tala, hi mahlomulo, hi swiyimo swa ku pfumala, hi ku nonon’hweriwa,
5  hi ku biwa, hi makhotso, hi mimpfilumpfilu, hi mintirho, hi vusiku bya nkelunkelu, hi minkarhi yo pfumala swakudya,
6  hi vutengi, hi vutivi, hi ku va ni mbilu yo leha, hi musa, hi moya lowo kwetsima, hi rirhandzu ro pfumala vukanganyisi,
7  hi ku vulavula loku nga ka ntiyiso, hi matimba ya Xikwembu; hi matlhari ya ku lulama evokweni ra xinene ni ra ximatsi,
8  hi ku vangama ni ku khomisiwa tingana, hi xiviko xo biha ni xiviko lexinene; tanihi vaxisi kambe hi ni ntiyiso,
9  tanihi lava nga tiviwiki kambe ha tiviwa, tanihi lava faka kasi, waswivo, ha hanya, tanihi lava tshinyiwaka kasi a hi yisiwi eku feni,
10  tanihi lava nga ni mbitsi kambe hi tshama hi tsakile, tanihi swisiwana kambe hi fuwisa vo tala, tanihi lava nga riki na nchumu kambe hi ni swilo hinkwaswo.
11  Nomu wa hina wu pfulekile eka n’wina, Vakorinto, timbilu ta hina ti ndlandlamukile.
12  A mi manyananga eka hina, kambe mi manyanile eka xinakulobye xa n’wina lexikulu.
13  Kutani, ku fana ni ku tlherisela eka n’wina—ndzi vulavula onge hi loko ndzi vulavula ni vana—na n’wina, ndlandlamukani.
14  Mi nga paniwi ni lava va nga riki vapfumeri. Hikuva ku lulama ni ku kala nawu swi ni xinakulobye xihi? Kumbe ku vonakala ni munyama swi hlangana kwihi?
15  Ku tlula kwalaho, ku ni ntwanano wihi exikarhi ka Kreste na Beliyali? Kumbe munhu la pfumelaka u ni xiphemu xihi ni loyi a nga riki mupfumeri?
16  Naswona tempele ya Xikwembu yi ni ntwanano wihi ni swifaniso swa hava? Hikuva hina hi tempele ya Xikwembu lexi hanyaka; hilaha Xikwembu xi vuleke hakona xi ku: “Ndzi ta tshama exikarhi ka vona ndzi tlhela ndzi famba exikarhi ka vona, naswona ndzi ta va Xikwembu xa vona kutani vona va ta va vanhu va mina.”
17  “‘Hikokwalaho humani exikarhi ka vona, mi tihambanisa,’ ku vula Yehovha, ‘naswona tshikani ku khumba xilo lexi nga basangiki’”; “‘kutani ndzi ta mi amukela.’”
18  “‘Ndzi ta va tata wa n’wina, kutani n’wina mi ta va vana va mina va majaha ni va vanhwanyana,’ ku vula Yehovha wa Matimba Hinkwawo.”
13  Sweswi i ra vunharhu ndzi ta eka n’wina. “Mhaka yin’wana ni yin’wana yi fanele yi tiyisiwa hi nomu wa timbhoni timbirhi kumbe tinharhu.”
2  Leswi ndzi swi vuleke eku sunguleni, ndza swi vula ra vumbirhi, onge hiloko ndzi ri kona kasi a ndzi kona, ndzi swi vula ka ha ri emahlweni eka lava se va dyoheke ni le ka lavan’wana hinkwavo, leswaku loko ndzo tshuka ndzi ta nakambe a ndzi nge tsetseleli,
3  hileswi mi lavaka xitiyisekiso xa leswaku Kreste u vulavula hi ku tirhisa mina, Kreste la nga tsanangiki eka n’wina kambe la nga ni matimba exikarhi ka n’wina.
4  I ntiyiso, hakunene u beleriwile hikwalaho ka ku tsana, kambe wa hanya hikwalaho ka matimba ya Xikwembu. Nakambe i ntiyiso leswaku na hina hi tsanile swin’we na yena, kambe hi ta hanya na yena hikwalaho ka matimba ya Xikwembu eka n’wina.
5  Tshamani mi ri karhi mi tikambela ku vona loko mi ri eripfumelweni, tshamani mi tikombisa leswi n’wina mi nga swona. Kumbe, xana a mi swi xiyi leswaku Yesu Kreste u ni vun’we na n’wina? Loko swi nga ri tano a mi amukeleki.
6  Ndza tshemba hakunene leswaku mi ta swi tiva leswaku hina ha amukeleka.
7  Kutani hi khongela eka Xikwembu leswaku mi nga endli nchumu lexi hoxeke, ku nga ri swona leswaku hina hi ta vonaka hi ri lava amukeriwaka, kambe leswaku n’wina mi ta endla leswi nga swinene, hambileswi hina hi nga ha vonakaka hi nga amukeleki.
8  Hikuva a hi nge swi koti ku endla nchumu wo karhi lowu kanetanaka ni ntiyiso, kambe ntsena hi nga endla lowu seketelaka ntiyiso.
9  Hakunene ha tsaka nkarhi wun’wana ni wun’wana loko hina hi tsanile kambe n’wina mi ri ni matimba; naswona hi khongelela swoleswi, ku nga ku ololoxiwa ka n’wina.
10  Hi yona mhaka leyi ndzi tsalaka swilo leswi loko ndzi nga ri kona, leswaku, loko ndzi ri kona, ndzi nga endli hi matimba hi ku ya hi vulawuri lebyi Hosi yi ndzi nyikeke byona, byo aka ku nga ri ku hirimuxa.
11  Xo hetelela, vamakwerhu, yanani emahlweni mi tsaka, mi ololoxeka, mi chaveleleka, mi ehleketa hi ku twanana, mi hanya hi ku rhula; kutani Xikwembu xa rirhandzu ni ku rhula xi ta va na n’wina.
12  Xewetanani hi ku ntswontswana ko kwetsima.
13  Vakwetsimi hinkwavo va mi rungula.
14  Musa lowu nga faneriwiki wa Hosi Yesu Kreste ni rirhandzu ra Xikwembu ni ku hlanganyela eka moya lowo kwetsima a swi ve na n’wina hinkwenu.
5  Hikuva ha swi tiva leswaku loko yindlu ya hina ya laha misaveni, ku nga ntsonga lowu, yi hahluka, hi ta kuma muako lowu humaka eka Xikwembu, ku nga yindlu leyi nga endliwangiki hi mavoko, leyi nga riki na makumu ematilweni.
2  Hikuva endlwini leyi ya ku tshama eka yona ha konya hakunene, hi navela swinene ku ambala leyi nga ya hina leyi humaka etilweni,
3  leswaku, loko hi yi ambarile hakunene, a hi nge kumiwi hi nga ambalanga.
4  Entiyisweni, hina lava hi nga entsongeni lowu ha konya, hi tshikileriwile; hikuva a hi lavi ku yi hluvula, kambe hi lava ku ambala yin’wana, leswaku leswi faka swi mitiwa hi vutomi.
5  Kutani loyi a hi lunghiseleleke xilo xolexi i Xikwembu, lexi hi nyikeke mfungho wa leswi nga ta ta, ku nga moya.
6  Hikokwalaho minkarhi hinkwayo hi ni xivindzi lexi tiyeke naswona ha swi tiva leswaku, loko ha ha ri ni kaya ra hina emirini, a hi kona eHosini,
7  hikuva hi famba hi ripfumelo, ku nga ri hi ku vona.
8  Kambe hi ni xivindzi lexi tiyeke naswona hi swi tsakela swinene ku hambana ni miri ni ku endla kaya ra hina swin’we ni Hosi.
9  Hikokwalaho hi tlhela hi swi endla xikongomelo xa hina leswaku, ku nga khathariseki leswaku hi ni kaya ra hina eka yena kumbe a hi kona eka yena, hi amukeleka eka yena.
10  Hikuva hinkwerhu hi fanele hi kombisiwa emahlweni ka xitshamo xa vuavanyisi xa Kreste, leswaku un’wana ni un’wana a ta kuma hakelo yakwe hi swilo leswi endliwaka hi ku tirhisa miri, hi ku ya hi swilo leswi a a hanya hi swona, swi nga ha va swi ri swinene kumbe swi bihile.
11  Hikokwalaho, hi ku tiva ku chava ka Hosi, hi tshamela ku khorwisa vanhu, kambe hina hi kombisiwile eka Xikwembu. Hambiswiritano, ndzi tshemba leswaku hi kombisiwile emapfalweni ya n’wina.
12  Nakambe a hi tibumabumeli eka n’wina, kambe hi mi nyika xivangelo xa ku tibuma malunghana na hina, leswaku mi ta swi kota ku hlamula lava tibumaka hi ku languteka ka le handle kambe ku nga ri ka mbilu.
13  Hikuva loko a hi hlanya, a hi ta va hi hlanya eka Xikwembu; loko hi hlutekile emianakanyweni, hi hlutekele n’wina.
14  Hikuva rirhandzu leri Kreste a nga na rona ra hi susumeta, hikuva leswi hi swona leswi hi swi avanyiseke, leswaku munhu un’we u fele hinkwavo; xisweswo hinkwavo va file;
15  naswona u fele hinkwavo leswaku lava va hanyaka va nga ha tihanyeli, kambe va hanyela loyi a va feleke a tlhela a pfuxiwa.
16  Hikwalaho ku sukela sweswi a hi tivi munhu hi tlhelo ra nyama. Hambiloko hi tive Kreste hi tlhelo ra nyama, hakunene sweswi a ha ha n’wi tivisi xisweswo nikatsongo.
17  Hikwalaho loko un’wana a ri ni vun’we na Kreste, u va xivumbiwa lexintshwa; swilo swa khale swi hundzile, waswivo, ku ni swilo leswintshwa.
18  Kambe swilo hinkwaswo swi huma eka Xikwembu, lexi endleke leswaku hi vuyelelana na xona ha Kreste xi tlhela xi hi nyika vutirheli bya ku vuyelelana,
19  hileswaku, Xikwembu ha Kreste xi endle leswaku misava yi vuyelelana na xona, a xi yi hlayeli swivi swa yona, naswona xi hi nyike rito ra ku vuyelelana.
20  Hikokwalaho hi vayimeri lava khomelaka Kreste, onge hi loko Xikwembu xi endla xikombelo ha hina. Leswi hi nga vakhomeri va Kreste ha kombela hi ku: “Vuyelelanani ni Xikwembu.”
21  Loyi a nga xi tivangiki xidyoho u endliwe a va xidyoho hikwalaho ka hina, leswaku hina hi ta va ku lulama ka Xikwembu ha yena.
1  Pawulo, muapostola wa Kreste Yesu hi ku rhandza ka Xikwembu, na Timotiya makwerhu, eka vandlha ra Xikwembu leri nga eKorinto, swin’we ni vakwetsimi hinkwavo lava nga hinkwako eAkaya:
2  Onge mi nga va ni musa lowu nga faneriwiki ni ku rhula leswi humaka eka Xikwembu Tata wa hina ni le ka Hosi Yesu Kreste.
3  A ku dzunisiwe Xikwembu tlhelo Tata wa Hosi ya hina Yesu Kreste, Tatana la nga ni tintswalo letikulu tlhelo Xikwembu xa nchavelelo hinkwawo,
4  lexi hi chavelelaka enhlomulweni wa hina hinkwawo, leswaku hi ta swi kota ku chavelela lava nga emahlomulweni ya mixaka-xaka hi nchavelelo lowu Xikwembu xi hi chavelelaka ha wona.
5  Hikuva ndlela leyi ku xaniseka ka Kreste ku andzaka ha yona eka hina, kutani ni nchavelelo lowu hi wu kumaka wa andza ha Kreste.
6  Hambiloko hi ri enhlomulweni, swi endla leswaku mi kuma nchavelelo ni ku ponisiwa; kumbe loko hi chaveleriwa, swi endla leswaku mi kuma nchavelelo lowu mi endlaka mi tiyisela ku xaniseka loku na hina hi langutanaka na kona.
7  Ntshembo wa hina ha n’wina a wu tsekatseki, hilaha hi swi tivaka hakona leswaku, leswi na n’wina mi xanisekaka, hi ndlela leyi fanaka na n’wina mi ta kuma nchavelelo.
8  Hikuva a hi naveli leswaku mi nga tivi nchumu vamakwerhu, malunghana ni nhlomulo lowu wu hi endlekeleke emugangeni wa Asiya, leswaku a hi ri ehansi ka ntshikilelo lowukulu ngopfu lowu tlulaka ntamu wa hina, lerova a hi nga tiyiseki nikatsongo ni hi vutomi bya hina.
9  Entiyisweni, a hi titwa endzeni ka hina leswaku hi kume xigwevo xa rifu. Leswi swi endleke hi xikongomelo xa leswaku hi nga titshembi, kambe hi tshemba Xikwembu lexi pfuxaka lava feke.
10  Xi hi ponisile eka nchumu lowukulu ngopfu wo tanihi rifu naswona xi ta hi ponisa; hi tshembe xona leswaku xi ta ya emahlweni xi hi ponisa.
11  Na n’wina mi nga pfuna hi ku hi kombelela, leswaku vo tala va ta hi nkhensela hileswi hi nyikiweke swona hi musa hikwalaho ka swikandza swo tala leswi khongelaka.
12  Hikuva nchumu lowu hi tibumaka ha wona, lowu ripfalo ra hina ri nyikelaka vumbhoni ha wona, hileswaku hi tikhomile emisaveni, hi vukwetsimi ni vutshembeki bya vukwembu, ku nga ri hi ku tlhariha hi tlhelo ra nyama, kambe hi musa lowu nga faneriwiki wa Xikwembu, ngopfu-ngopfu eka n’wina.
13  Hakunene a hi mi tsaleli swilo swin’wana loko ku nga ri leswi mi swi tivaka kahle ni leswi mi swi xiyaka; leswi ndzi tshembaka leswaku mi ta hambeta mi swi xiya ku yisa emakumu,
14  hilaha na n’wina mi swi xiyeke hakona, hi mpimo wo karhi, leswaku hina hi xivangelo xa n’wina xa ku tibuma, tanihi leswi na n’wina mi nga ta va xivangelo xa hina xa ku tibuma hi siku ra Hosi ya hina Yesu.
15  Kutani, hi ku tiyiseka loku, a ndzi kunguhate ku ta eka n’wina, leswaku mi ta va ni nkarhi wa vumbirhi wa ku tsaka,
16  loko ndzi hundze hi le ka n’wina, ndzi ya eMakedoniya, ndzi tlhela ndzi vuya eka n’wina ndzi huma eMakedoniya naswona mi ndzi heleketanyana ndzi ya eYudiya.
17  Xisweswo, loko ndzi ri ni kungu ro tano, a ndzi nga tlangi nikatsongo, a hi swona ke? Kumbe loko ku ri ni swilo leswi ndzi kongomaka ku swi endla, xana ndzi kongoma ku swi endla hi tlhelo ra nyama, leswaku ndzi ku “Ina, Ina” na “E-e, E-e”?
18  Kambe ku nga tshembiwa Xikwembu leswaku mhaka leyi hi yi kongomisaka eka n’wina yi nga vi Ina yi tlhela yi va E-e.
19  Hikuva N’wana wa Xikwembu, Kreste Yesu, loyi hi chumayeleke ha yena exikarhi ka n’wina, ku nga mina na Silvhano na Timotiya, a a nga ri Ina a tlhela a va E-e, kambe eka yena Ina a a ri Ina.
20  Hikuva ku nga khathariseki leswaku switshembiso swa Xikwembu swi tarise ku yini, swi ve Ina ha yena. Hikokwalaho ha yena ku vuriwa leswaku “Amen” eka Xikwembu leswaku xi vangamisiwa ha hina.
21  Kambe Xikwembu hi xona xi tiyisekisisaka leswaku n’wina swin’we na hina hi va ka Kreste naswona hi xona xi hi toteke.
22  Xi tlhele xi veka ni mfungho wa xona eka hina naswona xi hi nyike xitiyisekiso xa leswi nga ta ta, ku nga moya, etimbilwini ta hina.
23  Kutani ndzi vitana Xikwembu leswaku xi va mbhoni leyi lwisanaka ni moya-xiviri wa mina leswaku i ku mi tsetselela, leswi ndzi nga si taka eKorinto.
24  Ku nga ri swona leswaku hi valawuri va ripfumelo ra n’wina, kambe hi vatirhi-kuloni entsakweni wa n’wina, hikuva mi yimile hikwalaho ka ripfumelo ra n’wina.
2  Hikuva ndzi tiendlele xiboho lexi hi ndzexe, leswaku ndzi nga vuyi eka n’wina ndzi hlunamile.
2  Hikuva loko ndzi mi hlunamisa, kunene i mani la nga ta ndzi khanisa loko ku nga ri yena loyi mina ndzi n’wi hlunamiseke?
3  Kutani ndzi tsale swilo leswi, leswaku, loko ndzi ta, ndzi nga hlunamisiwi hi lava a ndzi fanele ku tsaka ha vona; hikuva ndza tiyiseka hi n’wina hinkwenu leswaku ntsako lowu ndzi nga na wona i wa n’wina hinkwenu.
4  Hikuva ndzi mi tsalele hi mihloti yo tala hikwalaho ka nhlomulo lowukulu ni hi mbilu yo vaviseka, ku nga ri leswaku mi hlunamisiwa, kambe leswaku mi tiva rirhandzu leri ndzi nga na rona ngopfu-ngopfu eka n’wina.
5  Loko munhu a vange ku hlunama, a nga hlunamisanga mina, kambe u mi hlunamise hinkwenu hi mpimo wo karhi—ndzi nga mi tikerisi ngopfu hi leswi ndzi swi vulaka.
6  Ku tshinya loku, loku nyikeriweke hi vunyingi ku enele eka munhu wo tano,
7  lerova ku hambana ni sweswo, sweswi mi fanele mi n’wi rivalela hi musa ni ku n’wi chavelela, leswaku hi ndlela yo karhi munhu wo tano a nga mitiwi hi ku hlunama ngopfu.
8  Hikokwalaho ndza mi khongotela leswaku mi tiyisekisa rirhandzu ra n’wina eka yena.
9  Hikuva ndzi tsala leswaku ndzi kumisisa xitiyisekiso xa n’wina, ku vona loko mi yingisa swilo hinkwaswo.
10  Xilo xin’wana ni xin’wana lexi mi rivalelaka mani na mani hi musa, na mina ndza n’wi rivalela. Entiyisweni, loko ku ri mina, xin’wana ni xin’wana lexi ndzi xi rivaleleke hi musa, loko ndzi rivalele hi musa xilo xo karhi, a ndzi rivalela hikwalaho ka n’wina emahlweni ka Kreste;
11  leswaku hi nga tlhariheriwi hi Sathana, hikuva ha ma tiva makungu yakwe.
12  Kutani loko ndzi fika eTrowasi ku ya vula mahungu lamanene malunghana na Kreste, xisweswo ndzi pfuleriwa nyangwa eHosini,
13  a ndzi kumanga ku wisa emoyeni wa mina hikwalaho ka ku va ndzi nga n’wi kumanga Tito makwerhu, kambe ndzi va lerile ndzi hundzela eMakedoniya.
14  Kambe a ku nkhensiwe Xikwembu lexi minkarhi hinkwayo xi hi kongomisaka enxaxamelweni wa ku hlula hi fambisana na Kreste naswona xi endla nun’hwelo wa ku tiviwa ka xona wu twiwa ha hina endhawini yin’wana ni yin’wana!
15  Hikuva eka Xikwembu hi nun’hwelo wo nandziha wa Kreste exikarhi ka lava ponisiwaka ni le xikarhi ka lava lovaka;
16  eka lavo hetelela hi nun’hwelo lowu humaka eku feni wu ya eku feni, eka lavo sungula hi nun’hwelo lowu humaka evuton’wini wu ya evuton’wini. Naswona i mani la fanelekaka kahle eka swilo leswi?
17  Hina ha faneleka; hikuva a hi vaxavisi va rito ra Xikwembu hilaha vanhu vo tala va nga hakona, kambe hi vulavula hi vutshembeki, ina, leswi hi rhumiweke hi Xikwembu, hi voniwa hi Xikwembu, swin’we na Kreste.
3  Xana ha sungula nakambe ku tibumabumela? Kumbe, xana swi nga ha endleka, ku fana ni vanhu van’wana, hi lava mapapila ya xibumabumelo lama taka eka n’wina kumbe lama humaka eka n’wina?
2  N’wina mi papila ra hina, leri tsariweke etimbilwini ta hina, leri tivekaka naswona ri hlayiwaka hi vanhu hinkwavo.
3  Hikuva mi kombisiwe mi ri papila ra Kreste leri tsariweke hi hina hi nga vatirheli, leri nga tsariwangiki hi inki kambe hi moya wa Xikwembu lexi hanyaka, ku nga ri eswiphepherheleni swa ribye, kambe eswiphepherheleni swa nyama, etimbilwini.
4  Kutani ha Kreste hi ni ku tiyiseka ka muxaka lowu eka Xikwembu.
5  Ku nga ri leswaku hina hi faneleka kahle ku languta nchumu wun’wana ni wun’wana wu ri lowu humaka eka hina, kambe ku faneleka kahle ka hina ku huma eka Xikwembu,
6  lexi xi hi endleke hi faneleka kahle ku va vatirheli va ntwanano lowuntshwa, ku nga ri va nawu lowu tsariweke, kambe va moya; hikuva nawu lowu tsariweke wu gwevela rifu, kambe moya wa hanyisa.
7  Ku tlula kwalaho, loko nawu lowu humesaka rifu ni lowu kovotliweke hi tinhlanga emaribyeni wu ve kona hi ku vangama, lerova vana va Israyele va nga xi honoleli xikandza xa Muxe hikwalaho ka ku vangama ka xikandza xakwe, ku vangama loku a ku ta herisiwa,
8  ha yini ku tirha ka moya ku nga vangami hilaha ku engetelekeke swinene?
9  Hikuva loko nawu lowu a wu humesa xigwevo a wu vangama, ku vangama loku humesaka ku lulama ku andza swinene ngopfu.
10  Entiyisweni, hambi ku ri lexi nga tshama xi endliwa lexi vangamaka xi tekeriwe ku vangama emhakeni leyi, hikwalaho ka ku vangama loku ku xi tlulaka.
11  Hikuva loko lexi a xi ta herisiwa a xi nghenisiwe hi ku vangama, lexi salaka a xi ta va ni ku vangama lokukulu ngopfu.
12  Hikokwalaho, leswi hi nga ni ntshembo wo tano, hi tirhisa ntshunxeko lowukulu wo vulavula,
13  naswona a hi endli ku fana na Muxe la nga veka nturhu exikandzeni xakwe, leswaku vana va Israyele va nga honoleli makumu ya lexi nga ta herisiwa.
14  Kambe matimba ya vona ya mianakanyo ma tlanyarile. Hikuva ku fikela siku leri ra namuntlha, nturhu wowolowo wa ha ri kona, a wu susiwi loko ku hlayiwa ntwanano wa khale, hikuva wu herisiwa ha Kreste.
15  Entiyisweni, ku fikela ni namuntlha, nkarhi wun’wana ni wun’wana loko ku hlayiwa nawu wa Muxe, nturhu wu le timbilwini ta vona.
16  Kambe loko ku hundzukeriwa eka Yehovha, nturhu wa susiwa.
17  Kutani Yehovha i Moya; naswona laha moya wa Yehovha wu nga kona, ku ni ntshunxeko.
18  Hinkwerhu ka hina, loko hi vonakarisa ku vangama ka Yehovha kukota swivoni hi swikandza leswi fununguriweke, hi hundzuleriwa exifanisweni lexi fanaka ku suka eku vangameni ku ya eku vangameni, hilaha swi endliwaka hakona hi Yehovha la nga Moya.
12  Ndzi fanele ndzi tibuma. A swi pfuni nchumu; kambe ndzi ta hundzela eka swivono swa masingita ni le ka tinhlavutelo ta Hosi.
2  Ndzi tiva munhu loyi a nga ni vun’we na Kreste, loyi emalembeni ya 14 lama hundzeke—leswaku a a ri hi miri a ndzi swi tivi, kumbe a a nga ri hi miri a ndzi swi tivi; swi tiviwa hi Xikwembu—a tekeriweke etilweni ra vunharhu a ri tano.
3  Ina, ndza n’wi tiva munhu wo tano—leswaku a a ri hi miri kumbe a a nga ri hi miri, swi tiviwa hi Xikwembu—
4  leswaku u tekeriwe eparadeyisini kutani a twa marito lama nga vuriwiki, lawa swi nga pfumeleriwiki leswaku munhu a ma vula.
5  Ndzi ta tibuma hi munhu wo tano, kambe a ndzi nge tibumi ha mina, loko ku nga ri hi ku tsana ka mina.
6  Hikuva loko ndzo tshuka ndzi lava ku tibuma, a swi vuli swona leswaku ndzi ta va ndzi nga anakanyeli, hikuva ndzi ta va ndzi vulavula ntiyiso. Kambe ndzi tshika ku tibuma leswaku ku nga vi na munhu la engetelaka ndhuma leyi tlulaka leswi a vonaka ndzi ri xiswona kumbe leswi a swi twaka eka mina,
7  ntsena hikwalaho ka tinhlavutelo ta mina leti tlurisaka. Hikokwalaho, leswaku ndzi nga titwi ndzi tlakusiwe ku tlurisa, ndzi nghenisiwe mutwa enyameni, ntsumi ya Sathana, leswaku yi tshamela ku ndzi makala, leswaku ndzi nga tlakusiwi ku tlurisa.
8  Hikwalaho ka leswi ndzi kombele Hosi kanharhu leswaku wu suka eka mina;
9  kambe kunene yona yi ndzi byele yi ku: “Musa wa mina lowu nga faneriwiki wu enele ha wena; hikuva matimba ya mina ma endliwa lama hetisekeke eku tsaneni.” Hikokwalaho, hi ku tsaka lokukulu, swi nga antswa ndzi tibuma hi ku tsana ka mina, leswaku matimba ya Kreste ma tshama ehenhla ka mina ku fana ni ntsonga.
10  Hikokwalaho ndza tsaka eku tsaneni, eku rhukaniweni, eswiyin’weni swa ku pfumala, eku xanisiweni ni le ku nonon’hweriweni, hikwalaho ka Kreste. Hikuva loko ndzi tsanile, hi kona ndzi vaka ni matimba.
11  Ndzi ve la nga anakanyeliki. Mi ndzi sindzise leswaku ndzi va tano, hikuva hi n’wina lava a mi fanele mi ndzi bumabumerile. Hikuva a ndzi vanga wa le hansi eka vaapostola va n’wina lavanene ngopfu ni hi nchumu wun’we, hambileswi ndzi nga riki nchumu.
12  Hakunene, swikombiso swa muapostola swi endliwile exikarhi ka n’wina hi ku tiyisela hinkwako, ni hi masingita ni swihlamariso ni mintirho ya matimba.
13  Hikuva hi yihi mhaka leyi mi veke va le hansi eka yona ku tlula mavandlha laman’wana hinkwawo, loko ku nga ri swona leswaku mina a ndzi vanga ndzhwalo eka n’wina? Ndzi rivaleleni xihoxo lexi hi musa.
14  Maswivo! Se i ra vunharhu ndzi lunghekele ku ta eka n’wina, kambe a ndzi nge vi ndzhwalo. Hikuva a ndzi lavi swilo swa n’wina, kambe ndzi lava n’wina; hikuva vana a hi vona lava faneleke va hlayisela vatswari va vona, kambe i vatswari lava faneleke ku hlayisela vana va vona.
15  Loko ku ri mina ndzi ta tirhisa hinkwaswo leswi ndzi nga na swona hi ku tsaka lokukulu naswona ndzi ta tirhisiwa hi ku helela hikwalaho ka mimoya-xiviri ya n’wina. Loko ndzi mi rhandza hilaha ku teleke swinene, xana mina ndzi fanele ndzi rhandziwa katsongo?
16  Kambe niloko swi nga va tano, a ndzi mi vangelanga ndzhwalo. Nilokoswiritano, mi ri, a ndzi ri ni “vuxisi” naswona ndzi mi khome “hi mano.”
17  Hambi ku ri mani loyi ndzi n’wi rhumeke eka n’wina, a ndzi mi dyelelanga ha yena, a hi swona ke?
18  Ndzi khongotele Tito naswona ndzi n’wi rhumele eka n’wina a ri ni makwerhu. Tito a nga mi dyelelanga nikatsongo, a hi swona ke? Hi fambe hi moya wun’we, a hi swona ke? Hi fambe emitileni leyi fanaka, a hi swona ke?
19  Xana nkarhi lowu hinkwawo a mi ehleketa hi swilo leswi, leswaku hina a hi tihlamulela eka n’wina? Hi vulavula emahlweni ka Xikwembu mayelana na Kreste. Kambe, varhandziwa, swilo hinkwaswo i swa ku aka n’wina.
20  Hikuva ndza chava leswaku hi ndlela yo karhi, loko ndzi fika, ndzi nga mi kuma mi ri hi ndlela leyi ndzi nga yi naveliki leswaku mi va ha yona naswona ndzi nga tikomba ndzi ri hi ndlela leyi mi nga naveliki leswaku ndzi va yona eka n’wina, kambe, ku ri na sweswo, hi ndlela yo karhi ku nga ha va ni madzolonga, mavondzo, swiyimo swa ku hlundzuka, ku kanetana, ku hehla, ku hlevetela, swiyimo swa ku tikukumuxa, mimpfilumpfilu.
21  Kumbexana, loko ndzi tlhela ndzi ta, Xikwembu xa mina swi nga ha endleka xi ndzi tsongahata exikarhi ka n’wina, naswona ndzi nga ha kolola hikwalaho ka vo tala lava dyoheke eku sunguleni kambe va nga hundzukangiki ethyakeni ra vona ni le vumbhiseni ni le ku tikhomeni ko biha loku va hanyeke ha kona.
