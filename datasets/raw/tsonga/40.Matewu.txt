10  Kutani a vitana vadyondzisiwa vakwe va 12 ivi a va nyika matimba yo hlula mimoya leyi nga basangiki, ku endlela leswaku va yi hlongola ni ku horisa swifo swa mixaka hinkwayo ni vulema bya mixaka hinkwayo.
2  Mavito ya vaapostola va 12 hi lawa: Wo sungula i Simoni, loyi a vuriwaka Petro, na Andriya makwavo; na Yakobo n’wana wa Zebediya na Yohane makwavo;
3  Filipi na Bartolomi; Tomasi na Matewu lowa muluvisi; Yakobo n’wana wa Alfiya, na Tadiya;
4  Simoni lowa Mukananiya, na Yudasi Iskariyota, loyi endzhaku a nga n’wi xenga.
5  Yesu a rhuma lava va 12, a va lerisa a ku: “Mi nga teki gondzo leri yaka eka va matiko, naswona mi nga ngheni emutini wa Vasamariya;
6  kambe, ematshan’weni ya sweswo, hambetani mi ya eka tinyimpfu ta yindlu ya Israyele leti lahlekeke.
7  Loko mi ri karhi mi famba, chumayelani, mi ku, ‘Mfumo wa matilo wu tshinele.’
8  Hanyisani vanhu lava vabyaka, pfuxani vanhu lava feke, basisani va nhlokonho, hlongolani madimona. Mi amukele mahala, nyikani mahala.
9  Mi nga longi nsuku kumbe silivhere kumbe koporo exipachini xa vamba ra n’wina,
10  kumbe nkwama wa swakudya wa riendzo, kumbe tinguvu timbirhi ta le ndzeni, kumbe maphaxani kumbe nhonga; hikuva mutirhi u faneriwa hi swakudya swakwe.
11  “Emutini kumbe eximutanini xin’wana ni xin’wana lexi mi nga ta nghena eka xona, lavisisani loyi swi n’wi fanelaka, kutani mi tshama kona kukondza mi suka.
12  Loko mi nghena endlwini, xewetani va ndyangu;
13  kutani loko yindlu ya kona swi yi fanela, ku rhula loku mi yi navelelaka kona a ku ve eka yona; kambe loko swi nga yi faneli, ku rhula ka n’wina a ku tlhelele eka n’wina.
14  Kun’wana ni kun’wana laha ku nga riki na munhu la mi amukelaka kumbe la yingisaka marito ya n’wina, loko mi huma endlwini yoleyo kumbe emutini wolowo, phumunhani ritshuri emilengeni ya n’wina.
15  Ndzi tiyisile ndzi ri eka n’wina, Swi ta tiyiseleka swinene etikweni ra Sodoma na Gomora hi Siku ra Vuavanyisi ku ri ni muti wolowo.
16  “Maswivo! Ndza mi rhuma kukota tinyimpfu exikarhi ka timhisi; hikokwalaho vanani ni vuxiyaxiya kukota tinyoka naswona mi kala nandzu kukota matuva.
17  Tivoneleni vanhu; hikuva va ta mi nyiketa etihubyeni ta rikwavo, naswona va ta mi ba emasinagogeni ya vona.
18  Ina, mi ta huduleriwa emahlweni ka tindhuna-nkulu ni tihosi hikwalaho ka mina, leswaku byi va vumbhoni eka vona ni le ka matiko.
19  Hambiswiritano, loko va mi nyiketa, mi nga vileli leswaku mi ta vulavurisa ku yini kumbe mi ta vulavula yini; hikuva leswi mi nga ta swi vulavula, mi ta nyikiwa swona hi nkarhi wolowo;
20  hikuva lava vulavulaka a ko va n’wina ntsena, kambe i moya wa Tata wa n’wina lowu vulavulaka ha n’wina.
21  Ku tlula kwalaho, makwavo u ta nyiketa makwavo leswaku a dlawa, tatana a nyiketa n’wana wakwe, kasi vana va ta pfukela vatswari va endla leswaku va dlayiwa.
22  Naswona mi ta vengiwa hi vanhu hinkwavo hikwalaho ka vito ra mina; kambe loyi a tiyiselaka ku ya fika emakumu hi yena loyi a nga ta ponisiwa.
23  Loko va mi xanisa emutini wun’wana, balekelani eka wun’wanyana; hikuva ndzi tiyisile ndzi ri eka n’wina, N’wana wa munhu u ta fika mi nga si heta ku rhendzeleka ni miti ya Israyele.
24  “Mudyondzisiwa a nga n’wi tluli mudyondzisi wakwe, ni hlonga a ri yi tluli hosi ya rona.
25  Swi ringene leswaku mudyondzisiwa a fana ni mudyondzisi wakwe, ni hlonga ri fana ni hosi ya rona. Loko vanhu va vitane n’wini wa yindlu va ku i Belzebule, xana va nga ka va nga va vitani hilaha ku tlurisaka lavaya va ndyangu wakwe?
26  Hikokwalaho mi nga va chavi; hikuva ku hava lexi funengetiweke lexi nga ta ka xi nga fununguriwi, ni xihundla lexi nga ta ka xi nga tiviwi.
27  Leswi ndzi mi byelaka swona emunyameni, swi vuleni eku vonakaleni; naswona leswi mi swi twaka swi hleveteriwa, swi chumayeleni mi ri ehenhla ka tindlu.
28  Naswona mi nga va chavi lava dlayaka miri kambe va nga swi kotiki ku dlaya moya-xiviri; kambe ku ri na sweswo chavani loyi a nga lovisaka moya-xiviri ni miri eGehena.
29  Xana swindzingiri swimbirhi a swi xavisiwi hi mali ya nsimbi ya risima leritsongo ke? Kambe ku hava ni xin’we xa swona lexi nga waka ehansi Tata wa n’wina a nga swi tivi.
30  Hambi ku ri misisi ya tinhloko ta n’wina yi hlayiwile hinkwayo.
31  Hikokwalaho mi nga chavi: Mi ni risima ku tlula swindzingiri swo tala.
32  “Kutani, un’wana ni un’wana la vulaka leswaku u ni vun’we na mina emahlweni ka vanhu, na mina ndzi ta vula emahlweni ka Tata wa mina loyi a nge matilweni leswaku ndzi ni vun’we na yena;
33  kambe mani na mani la ndzi alaka emahlweni ka vanhu, na mina ndzi ta n’wi ala emahlweni ka Tata wa mina la nge matilweni.
34  Mi nga ehleketi leswaku ndzi tise ku rhula emisaveni; a ndzi tisanga ku rhula, kambe ndzi tise banga.
35  Hikuva ndzi tele ku ta vanga ku avana exikarhi ka jaha ni tata wa rona, ni le xikarhi ka n’wana wa nhwanyana ni mana wa yena, ni le xikarhi ka nhlomi ni n’wingi wa yona.
36  Hakunene, valala va munhu ku ta va vanhu va ndyangu wa yena.
37  Loyi a nga ni xinakulobye lexikulu eka tata wakwe kumbe mana wakwe ku tlula eka mina a nga ndzi faneli; naswona loyi a nga ni xinakulobye lexikulu eka n’wana wakwe wa jaha kumbe wa nhwanyana ku tlula eka mina a nga ndzi faneli.
38  Naswona mani na mani la nga rhwaliki mhandzi yakwe ya nxaniso ivi a ndzi landzela a nga ndzi faneli.
39  Loyi a kumaka moya-xiviri wakwe u ta lahlekeriwa hi wona, ni loyi a lahlekeriwaka hi moya-xiviri wakwe hikwalaho ka mina u ta wu kuma.
40  “Loyi a mi amukelaka u amukela na mina, ni loyi a ndzi amukelaka u amukela ni loyi a ndzi rhumeke.
41  Loyi a amukelaka muprofeta hileswi a nga muprofeta u ta kuma hakelo ya muprofeta, ni loyi a amukelaka munhu loyi a lulameke hileswi a nga munhu loyi a lulameke u ta kuma hakelo ya munhu loyi a lulameke.
42  Naswona mani na mani loyi a nyikaka un’wana wa lava lavatsongo xinwelo xa mati yo titimela ntsena leswaku a nwa hileswi a nga mudyondzisiwa, ndzi tiyisile ndzi ri eka n’wina, a nge lahlekeriwi hi hakelo yakwe.”
4  Kutani Yesu a yisiwa hi moya emananga leswaku a ya ringiwa hi Diyavulosi.
2  Endzhaku ka loko a titsone swakudya masiku ya 40 ni vusiku bya 40, a khomiwa hi ndlala.
3  Hiloko ku ta Muringi a ku eka yena: “Loko u ri n’wana wa Xikwembu, byela maribye lawa leswaku ma hundzuka swinkwa.”
4  Kambe a angula a ku: “Ku tsariwile, ‘Munhu a nga fanelanga a hanya hi xinkwa ntsena, kambe u fanele ku hanya ni hi rito rin’wana ni rin’wana leri humaka enon’wini wa Yehovha.’”
5  Hiloko Diyavulosi a n’wi teka a famba na yena emutini wo kwetsima, a n’wi yimisa exihlungwanini xa tempele
6  kutani a ku eka yena: “Loko u ri n’wana wa Xikwembu, tilahlele ehansi; hikuva ku tsariwile, ‘Xi ta lerisa tintsumi ta xona malunghana na wena, kutani ti ta ku khawulela hi mavoko, leswaku nenge wa wena wu nga tshuki wu hima ribye.’”
7  Yesu a ku eka yena: “Nakambe ku tsariwile, ‘U nga tshuki u ringa Yehovha Xikwembu xa wena.’”
8  Diyavulosi a tlhela a famba na yena entshaveni leyi tlakukeke ngopfu, a n’wi komba mimfumo hinkwayo ya misava ni ku vangama ka yona,
9  kutani a ku eka yena: “Swilo leswi hinkwaswo ndzi ta ku nyika swona loko wo nkhinsa-​ma u ndzi gandzela.”
10  Kutani Yesu a ku eka yena: “Suka, Sathana! Hikuva ku tsariwile, ‘U fanele ku gandzela Yehovha Xikwembu xa wena, naswona u fanele ku endlela yena ntsena ntirho wo kwetsima.’”
11  Kutani Diyavulosi a n’wi siya, waswivo, tintsumi ti ta kutani ti n’wi tirhela.
12  Loko a twa leswaku Yohane u khomiwile, a suka a ya eGaleliya.
13  Ku tlula kwalaho, loko a suka eNazareta, u fike a tshama eKapernawume etlhelo ka lwandle, emigangeni ya Zebuloni na Neftali,
14  leswaku ku hetiseka leswi nga vuriwa hi nomu wa Esaya lowa muprofeta, a ku:
15  “Wena tiko ra Zebuloni ni tiko ra Neftali, ku lulama ni gondzo ra lwandle, entsungeni wa Yordani, Galeliya wa matiko,
16  vanhu lava tshamaka emunyameni va vone ku vonakala lokukulu, kambe loko ku ri lava tshamaka exivandleni xa ndzhuti wa rifu, ku vonakala ku tsuvuke ehenhla ka vona.”
17  Ku sukela hi nkarhi wolowo Yesu a sungula ku chumayela a ku: “Hundzukani, hikuva mfumo wa matilo wu tshinele.”
18  Loko a famba etlhelo ka lwandle ra Galeliya, a vona vanhu vambirhi lava a va ri vamakwavo, Simoni loyi a vuriwaka Petro na Andriya makwavo, va peta rikoka ra tinhlampfi elwandle, hikuva a va ri vaphasi va tinhlampfi.
19  Kutani a ku eka vona: “Ndzi landzeleni, ndzi ta mi endla vaphasi va vanhu.”
20  Xikan’we-kan’we va tshika tinkoka, va n’wi landzela.
21  Nakambe loko a suka kwalaho a vona van’wana vambirhi lava a va ri vamakwavo, Yakobo n’wana wa Zebediya na Yohane makwavo, va ri ebyatsweni swin’we na Zebediya tata wa vona, va ri karhi va lunghisa tinkoka ta vona, hiloko a va vitana.
22  Xikan’we-kan’we va siya byatso ni tata wa vona, va n’wi landzela.
23  Kutani a rhendzeleka ni tiko hinkwaro ra Galeliya, a dyondzisa emasinagogeni ya vona ni ku chumayela mahungu lamanene ya mfumo ni ku herisa swifo swa mixaka hinkwayo ni vulema bya mixaka hinkwayo evanhwini.
24  Ndhuma ya yena yi hangalaka etikweni hinkwaro ra Siriya; kutani va n’wi tisela hinkwavo lava nga pfukangiki kahle, lava karhatiwaka hi swifo swo hambana-hambana ni switlhavi, lava nga ni madimona ni va switshetshela ni vanhu lava omeke swirho, a va hanyisa.
25  Hikwalaho mintshungu leyikulu yi n’wi landzela ku suka eGaleliya, eDekapolisi, eYerusalema, eYudiya ni le ntsungeni wa Yordani.
26  Kutani loko Yesu a hetile marito wolawo hinkwawo, a ku eka vadyondzisiwa vakwe:
2  “Ma swi tiva leswaku emasikwini mambirhi ku sukela sweswi, ku ta va ni paseka, naswona N’wana wa munhu u ta nyiketiwa leswaku a beleriwa.”
3  Kutani vaprista lavakulu ni vakulukumba va tiko va hlengeletana exivaveni xa muprista lonkulu loyi a a vuriwa Kayafasi,
4  ivi va boha makungu swin’we ya ku khoma Yesu hi rhengu ra vuxisi va n’wi dlaya.
5  Hambiswiritano, va tshamela ku vula va ku: “Ku nga ri enkhubyeni, leswaku ku nga pfuki hasahasa exikarhi ka vanhu.”
6  Loko Yesu a ri eBetaniya endlwini ya Simoni lowa nhlokonho,
7  wansati loyi a a ri ni xikutsu xa alabasta xa mafurha yo durha yo nun’hwela a n’wi tshinelela, wansati loyi a sungula ku ma chela enhlokweni yakwe a vurhamile etafuleni.
8  Loko vadyondzisiwa va vona leswi va hlundzuka ivi va ku: “Ha yini ma tlangisiwa?
9  Hikuva a ma ta va ma xavisiwe hi nxavo lowukulu ivi wu nyikiwa vanhu lava nga swisiwana.”
10  Loko Yesu a swi lemuka, a ku eka vona: “Ha yini mi ringeta ku karhata wansati loyi? Hikuva u ndzi endlele xiendlo lexinene.
11  Hikuva swisiwana mi tshama mi ri na swona, kambe mina a mi nge vi na mina nkarhi hinkwawo.
12  Hikuva loko wansati loyi a ndzi chela hi mafurha yo nun’hwela emirini, a a swi endlela ku ndzi lunghiselela ku lahliwa.
13  Ndzi tiyisile ndzi ri eka n’wina, Kun’wana ni kun’wana laha mahungu lawa lamanene ma nga ta chumayeriwa kona emisaveni hinkwayo, leswi wansati loyi a swi endleke swi ta vuriwa, a tsundzukiwa ha swona.”
14  Kutani un’wana wa lava 12, la vuriwaka Yudasi Iskariyota, a ya eka vaprista lavakulu
15  ivi a ku: “Xana mi ta ndzi nyika yini leswaku ndzi n’wi xenga eka n’wina?” Va n’wi tshembisa swiphemu swa silivhere swa 30.
16  Kutani ku sukela kwalaho a a hamba a lava nkarhi lowunene wa ku n’wi xenga.
17  Hi siku ro sungula ra swinkwa leswo-ke-comela vadyondzisiwa va ta eka Yesu, va ku: “Xana u lava leswaku hi ku lunghisela kwihi laha u nga ta dyela kona paseka?”
18  A ku: “Yanani emutini eka Ximanimani ivi mi ku eka yena, Mudyondzisi u ri, ‘Nkarhi wa mina lowu vekiweke wu kusuhi; ndzi ta tlangela paseka ni vadyondzisiwa va mina ekaya ra wena.’”
19  Hiloko vadyondzisiwa va endla hilaha Yesu a va leriseke hakona, va lunghiselela swilo swa paseka.
20  Kutani, nimadyambu, a a vurhame etafuleni ni vadyondzisiwa va 12.
21  Loko va ha ri eku dyeni, a ku: “Ndzi tiyisile ndzi ri eka n’wina, Un’wana wa n’wina u ta ndzi xenga.”
22  Hi ku khomiwa hi gome lerikulu hikwalaho ka leswi, hinkwavo ka vona va sungula ku n’wi vutisa va ku: “Hosi, a hi mina, a hi swona ke?”
23  A angula a ku: “Loyi a nghenisaka voko rakwe na mina enkambaneni hi yena loyi a nga ta ndzi xenga.
24  I ntiyiso, N’wana wa munhu wa famba, hilaha swi tsariweke hakona malunghana na yena, kambe u ni khombo munhu yoloye loyi N’wana wa munhu a xengiwaka ha yena! A swi ta va swinene ngopfu loko munhu yoloye a a nga velekiwanga.”
25  Yudasi loyi a a ri kusuhi ni ku n’wi xenga a angula a ku: “A hi mina, a hi swona ke, Rabi?” A ku eka yena: “Ku vula wena.”
26  Loko va ri karhi va dya, Yesu a teka xinkwa, loko a nkhensile, a xi phema ivi a nyika vadyondzisiwa, a ku: “Tekani, mi dya. Leswi swi vula miri wa mina.”
27  Nakambe, a teka xinwelo, loko a nkhensile, a va nyika xona, a ku: “Nwanani eka xona, hinkwenu ka n’wina;
28  hikuva leswi swi vula ‘ngati ya ntwanano’ ya mina, leyi nga ta halateriwa vo tala leswaku va rivaleriwa swidyoho.
29  Kambe ndza mi byela, A ndzi nge he nwi leswi humaka emadiriveni lawa ya murhi wa vhinya ku sukela sweswi ku fikela siku rero loko ndzi swi nwa hi vuntshwa na n’wina emfun’weni wa Tata wa mina.”
30  Eku heteleleni, loko va yimbelele marito yo dzunisa, va huma va ya eNtshaveni ya Mitlhwari.
31  Kutani Yesu a ku eka vona: “Hinkwenu ka n’wina mi ta khunguvanyeka mayelana na mina evusikwini byolebyi, hikuva ku tsariwile, ‘Ndzi ta ba murisi, kutani tinyimpfu ta ntlhambi ti ta hangalaka hinkwako.’
32  Kambe loko ndzi pfuxiwile, ndzi ta mi rhangela ku ya eGaleliya.”
33  Kambe Petro, a n’wi hlamula a ku: “Hambiloko hinkwavo va nga khunguvanyeka mayelana na wena, mina a ndzi nge pfuki ndzi khunguvanyekile!”
34  Yesu a ku eka yena: “Ndzi tiyisile ndzi ri eka wena, Evusikwini byolebyi, nkuku wu nga si ringa, u ta ndzi ala kanharhu.”
35  Petro a ku eka yena: “Hambiloko ndzi fanela ku fa na wena, a ndzi nge ku ali nikatsongo.” Ni vadyondzisiwa lavan’wana hinkwavo va vula nchumu lowu fanaka.
36  Kutani Yesu a fika na vona endhawini leyi vuriwaka Getsemani, ivi a ku eka vadyondzisiwa: “Tshamani laha, ndza ha tlhandlukela lahaya ku ya khongela.”
37  Xisweswo a teka Petro ni vana vambirhi va Zebediya, a khomiwa hi gome naswona a karhateka ngopfu.
38  Kutani a ku eka vona: “Moya-xiviri wa mina wu ni gome lerikulu, ku yisa eku feni. Tshamani laha mi hambeta mi rindza na mina.”
39  A ya emahlweninyana, a wa hi xikandza, a khongela a ku: “Tatana, loko swi koteka, hundzisa xinwelo lexi eka mina. Kambe, ku nga ri hi ku rhandza ka mina, kambe hi ku rhandza ka wena.”
40  Kutani a ta eka vadyondzisiwa, a va kuma va etlele, ivi a ku eka Petro: “Vavanuna, xana a mi nge swi koti ku rindza na mina ku ringana awara yin’we?
41  Tshamani mi rindzile naswona mi hambeta mi khongela, leswaku mi nga ngheni endzingweni. Ina, moya wu ni mapfundza, kambe nyama yi tsanile.”
42  Nakambe, ra vumbirhi, a famba a ya khongela, a ku: “Tatana, loko swi nga koteki leswaku xi hundza ndzi nga nwanga, a ku endleke ku rhandza ka wena.”
43  Kutani a tlhela a vuya, a va kuma va etlele, hikuva mahlo ya vona a ma tika.
44  Xisweswo a va siya, a tlhela a famba a ya khongela ra vunharhu, a vula rito leri fanaka nakambe.
45  Kutani a ta eka vadyondzisiwa a ku eka vona: “Enkarhini lowu mi etlele, ma wisa! Maswivo! Nkarhi wu tshinele wa leswaku N’wana wa munhu a xengiwa emavokweni ya vadyohi.
46  Pfukani, a hi fambeni. Maswivo! Muxengi wa mina u tshinele.”
47  Kuteloko a ha vulavula, waswivo, Yudasi, un’wana wa lava 12, a ta a ri ni ntshungu lowukulu wu ri ni mabanga ni michizo wu huma eka vaprista lavakulu ni le ka vakulukumba va tiko.
48  Muxengi wakwe a a va nyike xikombiso, a ku: “Loyi ndzi nga ta n’wi ntswontswa, hi yena; n’wi khomeni.”
49  Kutani a ya eka Yesu hi ku kongoma a ku: “Xewani, Rabi,” hiloko a n’wi ntswontswa swinene hi rirhandzu.
50  Kambe Yesu a ku eka yena: “Nandzuwe, u te hi xikongomelo xihi ke?” Kutani va tshinela ivi va yisa mavoko eka Yesu va n’wi khoma.
51  Kambe, waswivo, un’wana wa lava a va ri na Yesu a tshambuluta voko rakwe a hlomula banga rakwe a khemba hlonga ra muprista lonkulu, a susa ndleve ya rona.
52  Kutani Yesu a ku eka yena: “Vuyisela banga ra wena endhawini ya rona, hikuva hinkwavo lava khomaka banga va ta lova hi banga.
53  Kumbe, xana u ehleketa leswaku enkarhini lowu a ndzi nge kombeli eka Tatana a ndzi rhumela mavandla ya tintsumi lama tlulaka 12?
54  Mayelana ni leswi, xana Matsalwa ma ta hetiseka njhani lama vulaka leswaku swi fanele swi endleka hi ndlela leyi?”
55  Enkarhini wolowo Yesu a byela mintshungu a ku: “Xana mi te eka mina ni mabanga ni michizo onge hi loko mi ta khoma xigevenga? Siku ni siku a ndzi tshama etempeleni ndzi dyondzisa, kambe a mi ndzi khomanga.
56  Kambe hinkwaswo leswi swi endlekile leswaku ku hetiseka matsalwa ya vaprofeta.” Kutani vadyondzisiwa hinkwavo va n’wi siya va baleka.
57  Lava va khomeke Yesu va n’wi yise eka Kayafasi muprista lonkulu, laha vatsari ni vakulukumba a va hlengeletane kona.
58  Kambe Petro a n’wi landzela a ri ekulenyana, ku fika exivaveni xa muprista lonkulu, naswona, loko a nghenile endzeni, u tshame ni valanguteri va yindlu leswaku a vona vuyelo bya kona.
59  Hi nkarhi wolowo vaprista lavakulu ni Sanedri hinkwayo a va lava vumbhoni bya mavunwa byo hehla Yesu leswaku va n’wi dlaya,
60  kambe a va byi kumanga, hambileswi ku humeleleke timbhoni to tala ta mavunwa. Endzhaku ku humelela timbirhi
61  ti ku: “Munhu loyi u te, ‘Ndza swi kota ku wisa tempele ya Xikwembu ndzi yi aka hi masiku manharhu.’”
62  Loko muprista lonkulu a twa sweswo a suka a yima ivi a ku eka yena: “Xana a wu na nhlamulo? Xana hi byihi vumbhoni lebyi lava va ku hehlaka ha byona?”
63  Kambe Yesu a miyela. Kutani muprista lonkulu a ku eka yena: “Hi Xikwembu lexi hanyaka ndza ku hlambanyisa leswaku u hi byela loko u ri Kreste N’wana wa Xikwembu!”
64  Yesu a ku eka yena: “Wena hi wexe u swi vurile. Kambe ndzi ri eka n’wina, Ku sukela sweswi mi ta vona N’wana wa munhu a tshame evokweni ra xinene ra matimba naswona a ta hi mapapa ya tilo.”
65  Kutani muprista lonkulu a handzula tinguvu takwe ta le handle, a ku: “U sandzile! Xana ha ha ti lavela yini timbhoni? Maswivo! Sweswi mi xi twile xisandzu.
66  Mi ri yini?” Va hlamula va ku: “U lulameriwa hi rifu.”
67  Endzhaku ka sweswo va n’wi tshwutelela exikandzeni, va n’wi ba hi swibakela. Van’wanyana va n’wi makala exikandzeni,
68  va ku: “Hi profetele, wena Kreste. I mani la nga ku ba?”
69  Hi nkarhi lowu Petro a a tshame ehandle exivaveni; kutani nandza wa xisati a ta eka yena a ku: “Na wena, a wu ri na Yesu wa Mugaleliya!”
70  Kambe a landzula emahlweni ka vona hinkwavo, a ku: “A ndzi swi tivi leswi u swi vulaka.”
71  Kuteloko a humile a ya endlwini ya le nyangweni, nandza un’wana wa xisati a n’wi vona ivi a byela lava a va ri kwalaho a ku: “Wanuna loyi a a ri na Yesu wa Munazareta.”
72  Nakambe a landzula hi xihlambanyo a ku: “A ndzi n’wi tivi munhu loyi!”
73  Endzhaku ka nkarhinyana lava a va yime kwalaho va ta, va ku eka Petro: “Hakunene u wun’wana wa vona, hikuva entiyisweni mavulavulelo ya wena ma ku paluxa.”
74  Hiloko a sungula ku hlambanya ni ku tiyisa a ku: “A ndzi n’wi tivi munhu loyi!” Hi ku hatlisa nkuku wu ringa.
75  Kutani Petro a tsundzuka marito lawa Yesu a nga ma vula, lama nge: “Nkuku wu nga si ringa, u ta ndzi ala kanharhu.” Kutani a humela ehandle, a rila hi xiviti.
11  Kutani loko Yesu a heta ku nyika swiletelo eka vadyondzisiwa vakwe va 12, a suka kwalaho ku ya dyondzisa ni ku chumayela emitini ya vona.
2  Kambe Yohane, loko a twa hi ta mintirho ya Kreste a ri ekhotsweni, a rhuma vadyondzisiwa va yena
3  va ku eka yena: “Xana hi wena Loyi a Taka, kumbe hi fanele ku langutela un’wanyana?”
4  Yesu a va angula a ku: “Khomani ndlela mi ya vikela Yohane leswi mi swi twaka ni ku swi vona:
5  Lava feke mahlo va vona, ni lava khutaka va famba, va nhlokonho va basisiwa naswona lava feke tindleve va twa, ni lava feke va pfuxiwa, ni swisiwana swi byeriwa mahungu lamanene;
6  kutani wa tsaka loyi a nga kumiki nchumu lexi n’wi khunguvanyisaka eka mina.”
7  Loko va ri endleleni, Yesu a sungula ku byela mintshungu hi ta Yohane: “Xana a mi humele ku ya vona yini emananga? Ku ya vona rihlanga leri tsekatsekisiwaka hi mheho?
8  Kutani ke, a mi humele ku ya vona yini? Ku ya vona munhu la ambaleke tinguvu to olova? Ina, lava ambaleke tinguvu to olova va le tindlwini ta tihosi.
9  Kutani, kahle-kahle a mi humele yini? Ku ya vona muprofeta? Ina, ndza mi byela, la n’wi tlulaka ngopfu muprofeta.
10  Loyi hi yena loyi ku tsariweke leswi malunghana na yena, ‘Waswivo! Ndzi rhuma murhumiwa wa mina emahlweni ka wena, la nga ta rhanga emahlweni a ku lunghisela ndlela!’
11  Ndzi tiyisile ndzi ri eka n’wina, Exikarhi ka lava velekiweke hi vavasati a ku si humelela lonkulu eka Yohane Mukhuvuri; kambe munhu lontsongo emfun’weni wa matilo u nkulu eka yena.
12  Kambe ku sukela emasikwini ya Yohane Mukhuvuri ku fikela sweswi mfumo wa matilo i pakani leyi vanhu va lwelaka ku yi fikelela, naswona lava va lwelaka ku yi fikelela va yi kuma.
13  Hikuva Vaprofeta hinkwavo ni Nawu, va profete kukondza ku ta Yohane;
14  naswona loko mi lava ku swi amukela, Yena hi byakwe i ‘Eliya loyi a nga ta ta.’
15  Loyi a nga ni tindleve a a yingise.
16  “Xana xitukulwana lexi ndzi ta xi fanisa na mani? Xi fana ni vana lavatsongo lava tshameke etindhawini ta ku xavisela lava huwelelaka vatlangi-kulobye,
17  va ku, ‘Hi mi chayele xitiringo, kambe a mi cinanga; hi kalakarile, kambe a mi tibanga mi rila hi gome.’
18  Hilaha ku fanaka, Yohane u tile a nga dyi hambi ku nwa, kambe vanhu va ku, ‘U ni dimona’;
19  N’wana wa munhu u tile a dya ni ku nwa, hambiswiritano vanhu va ku, ‘Maswivo! I munhu wa madyo ni la tinyiketeleke eku nweni ka vhinyo, nakulobye wa valuvisi ni vadyohi.’ Hambiswiritano, vutlhari byi kombisiwa byi ri lebyi lulameke hi mintirho ya byona.”
20  Kutani a sungula ku sola miti leyi yo tala leyi mintirho yakwe ya matimba yi endliweke eka yona, hikuva a yi hundzukanga:
21  “Khombo eka wena, Korazini! Khombo eka wena, Betsayida, hikuva loko mintirho ya matimba leyi endliweke eka n’wina a yi endliwe eTiri ni le Sidoni, a va ta va va hundzuke khale swinene va ambale nguvu yo khwaxa naswona va ri eminkumeni.
22  Hikwalaho ndzi ri eka n’wina, Swi ta tiyiseleka swinene eka Tiri na Sidoni hi Siku ra Vuavanyisi ku tlula eka n’wina.
23  Na wena, Kapernawume, xana swi nga ha endleka u tlakuseriwa etilweni? U ta xikela eHayidesi; hikuva loko mintirho ya matimba leyi endlekeke eka wena a yi lo endleka eka tiko ra Sodoma, a ri ta va ra ha ri kona ku fikela namuntlha.
24  Hikwalaho ndzi ri eka n’wina, Swi ta tiyiseleka swinene eka tiko ra Sodoma hi Siku ra Vuavanyisi ku tlula eka n’wina.”
25  Enkarhini wolowo Yesu a angula a ku: “Tatana, ndza ku dzunisa erivaleni, Hosi ya tilo ni misava, hikuva swilo leswi u swi fihlele lavo tlhariha ni lava nga ni ku twisisa kutani u swi hlavutele swihlangi.
26  Ina, Wena Tatana, hikuva ku endlisa sweswo ku ve ndlela leyi amukeriweke hi wena.
27  Swilo hinkwaswo ndzi nyikiwe swona hi Tata wa mina, naswona a nga kona la tivaka N’wana hi ku helela handle ka Tatana, hambi ku ri la tivaka Tatana hi ku helela loko ku nga ri N’wana, na mani na mani loyi N’wana a rhandzaka ku n’wi hlavutela eka yena.
28  Tanani eka mina, n’wina hinkwenu lava tirhaka hi matimba ni lava tikeriwaka, ndzi ta mi phyuphyisa.
29  Tlhandlekani joko ra mina ehenhla ka n’wina mi tlhela mi dyondza eka mina, hikuva ndzi ni moya wo rhula ni mbilu yo titsongahata, kutani mi ta kumela mimoya-xiviri ya n’wina ku phyuphya.
30  Hikuva joko ra mina ra olova ni ndzhwalo wa mina wa vevuka.”
8  Loko a rhelerile entshaveni u landzeriwe hi mintshungu leyikulu.
2  Kutani, maswivo, ku fika munhu la nga ni nhlokonho a n’wi nkhinsamela, a ku: “Hosi, loko u swi lava, u nga ndzi basisa.”
3  A tshambuluta voko rakwe, a n’wi khumba, a ku: “Ndza swi lava. Basisiwa.” Kutani hi ku hatlisa a basisiwa, nhlokonho yakwe yi suka.
4  Kutani Yesu a ku eka yena: “Tiyiseka leswaku a wu byeli munhu, kambe famba u ya tikombisa eka muprista, kutani u humesa nyiko leyi Muxe a yi leriseke, leswaku byi va vumbhoni eka vona.”
5  Loko a nghena eKapernawume, ndhuna ya vuthu yi ta eka yena, yi n’wi kombela
6  yi ku: “Nkulukumba, nandza wa mina wa xinuna u latiwile endlwini hikwalaho ka ku oma swirho, wa xaniseka swinene.”
7  A ku eka yena: “Loko ndzi fika ndzi ta n’wi hanyisa.”
8  Ndhuna ya vuthu yi angula yi ku: “Nkulukumba, a swi ndzi faneli leswaku wena u nghena ehansi ka lwangu ra mina, kambe vula rito ntsena, kutani nandza wa mina wa xinuna u ta hola.
9  Hikuva na mina ndzi munhu loyi a vekiweke ehansi ka vulawuri, ndzi ni masocha lama nga ehansi ka mina, naswona loko ndzi ku eka rin’wana, ‘Khoma ndlela,’ ra yi khoma, kasi loko ndzi ku eka rin’wanyana, ‘Tana,’ ra ta, niloko ndzi ku eka hlonga ra mina, ‘Endla leswi,’ ra swi endla.”
10  Loko a twa sweswo, Yesu a hlamala kutani a ku eka lava va n’wi landzelaka: “Ndzi mi byela ntiyiso, Ku hava ni un’we eIsrayele loyi ndzi nga n’wi kuma a ri ni ripfumelo lerikulu swonghasi.
11  Kambe ndza mi byela leswaku vo tala lava humaka etindhawini ta le vuxeni ni le tindhawini ta le vupela-dyambu va ta ta kutani va vurhama etafuleni swin’we na Abrahama na Isaka na Yakobe emfun’weni wa matilo;
12  kasi loko ku ri vana va mfumo va ta cukumeteriwa ehandle emunyameni. Kwalaho hi laha ku rila ni ku getsela ka meno ya vona ku nga ta va kona.”
13  Kutani Yesu a ku eka ndhuna ya vuthu: “Famba. A swi endleke hi ku ya hi ripfumelo ra wena.” Hiloko nandza wa xinuna a hola hi nkarhi wolowo.
14  Kutani Yesu, loko a fika endlwini ya Petro, a vona mana wa nsati wakwe a etlele a karhatiwa hi ku hisa ka miri.
15  A khumba voko rakwe, ku hisa ka miri ku n’wi sukela, ivi a pfuka a sungula ku n’wi tirhela.
16  Loko ri perile, vanhu va n’wi tisela vanhu vo tala lava nga ni madimona; kutani a hlongola mimoya hi rito, naswona a hanyisa hinkwavo lava a va nga pfukanga kahle;
17  leswaku ku hetiseka leswi nga vuriwa hi Esaya lowa muprofeta, a ku: “Yena u teke mavabyi ya hina ni ku rhwala swifo swa hina.”
18  Loko Yesu a vona ntshungu wu n’wi rhendzerile, a lerisa leswaku wu ya etlhelweni lerin’wana.
19  Kutani ku ta mutsari un’wana a ku eka yena: “Mudyondzisi, ndzi ta ku landzela kun’wana ni kun’wana laha u lavaka ku ya kona.”
20  Kambe Yesu a ku eka yena: “Timhungubye ti ni micele ni tinyenyana ta tilo ti ni byetlelo, kambe N’wana wa munhu a nga na ndhawu yo veka nhloko yakwe.”
21  Kutani un’wana wa vadyondzisiwa a ku eka yena: “Hosi, ndzi pfumelele ndzi rhanga hi ku ya lahla tatana.”
22  Yesu a ku eka yena: “Hambeta u ndzi landzela, u tshika vafi va lahla vafi va vona.”
23  Kuteloko a khandziya byatso, vadyondzisiwa vakwe va n’wi landzela.
24  Kutani waswivo, lwandle ri sungula ku kariha ngopfu, lerova byatso byi funengetiwa hi magandlati; kambe, yena a a etlele.
25  Hiloko va fika va n’wi pfuxa, va ku: “Hosi, hi ponise, ha lova!”
26  Kambe a ku eka vona: “Ha yini mi ri ni rhumbu, n’wina lava nga ni ripfumelo leritsongo?” Kutani, loko a pfuka, a tshinya mheho ni lwandle, hiloko ku va ni ku rhula lokukulu.
27  Vanhu volavo va hlamala va ku: “Xana loyi i munhu muni, loyi hambi timheho ni lwandle swi n’wi yingisaka?”
28  Loko a fika etlhelweni lerin’wana, etikweni ra Vagadara, u hlangane ni vavanuna vambirhi lava nga ni madimona va huma exikarhi ka masirha-bako ya xitsundzuxo, va ri ni tihanyi letikulu, lerova a ku pfumaleka ni munhu la nga ni xivindzi xo hundza hi gondzo rero.
29  Kutani, maswivo, va huwelela, va ku: “Xana hi ni mhaka yihi na wena, N’wana wa Xikwembu? Xana u tele ku ta hi xanisa ku nga si fika nkarhi lowu vekiweke?”
30  Kambe ekulenyana na vona a ku ri ni ntlhambi wa tinguluve to tala ti ri eku dyeni.
31  Kutani madimona ma sungula ku n’wi kombela ma ku: “Loko u hi hlongola, hi rhumele entlhambini wa tinguluve.”
32  Kutani a ku eka wona: “Fambani!” Hiloko ma huma ma ya etingulubyeni; kutani waswivo, ntlhambi hinkwawo wu tsutsuma wu wela eriweni elwandle, wu fela ematini.
33  Kambe varisi va baleka, va ya emutini, va vika hinkwaswo, ku katsa ni mhaka ya vavanuna lava a va ri ni madimona.
34  Kutani waswivo, muti hinkwawo wu huma wu ya hlanganisa Yesu; naswona loko va n’wi vonile, va n’wi kombela hi matimba leswaku a suka emigangeni ya vona.
16  Hiloko Vafarisi ni Vasaduki va n’wi tshinelela kutani va n’wi kombela ku va endlela singita leri humaka etilweni, leswaku va n’wi ringa.
2  A va angula a ku: “[[Loko ri pela mi tolovele ku vula mi ku, ‘Ku ta va ni maxelo lamanene, hikuva xibakabaka xi tshwuke bya ndzilo’;
3  naswona nimixo mi ri, ‘Namuntlha ku ta va ni maxelo yo titimela, ya mpfula, hikuva xibakabaka xi tshwuke bya ndzilo, kambe xi visinganile.’ Ma swi tiva ku hlamusela ku languteka ka xibakabaka, kambe a mi swi koti ku hlamusela swikombiso swa minkarhi.]]
4  Xitukulwana lexi xo homboloka ni xa vuoswi xi tshamela ku lava singita, kambe a xi nge nyikiwi singita loko ku nga ri singita ra Yonasi.” Hiloko a famba, a va siya.
5  Kutani vadyondzisiwa va pelela entsungeni, va rivala ku famba ni swinkwa.
6  Yesu a ku eka vona: “Tshamani mi pfule mahlo, naswona tivoneleni comela xa Vafarisi ni Vasaduki.”
7  Xisweswo va sungula ku kanela va ri voxe, va ku: “A hi tanga na swinkwa.”
8  Loko a tive leswi, Yesu a ku: “Ha yini mi kanela mi ri n’wexe, hikwalaho ka leswi mi nga riki na swinkwa, n’wina va ripfumelo leritsongo?
9  Xana a mi si yi kuma yinhla, kumbe, xana a mi swi tsundzuki swinkwa swa ntlhanu emhakeni liya ya vanhu va 5 000 ni leswaku i swingani swirhundzu leswi mi nga swi tata?
10  Kumbe swinkwa swa nkombo emhakeni liya ya vanhu va 4 000 ni leswaku i swingani swirhundzu swo phamela leswi mi nga swi tata?
11  Ha yini mi nga swi xiyi leswaku a ndzi nga vulavuli na n’wina hi swinkwa ke? Kambe tivoneleni comela xa Vafarisi ni Vasaduki.”
12  Kutani va swi twisisa leswaku u ri va tivonela, hayi eka comela xa swinkwa, kambe eka dyondzo ya Vafarisi ni Vasaduki.
13  Kuteloko a fikile etindhawini ta Khezariya wa Filipi, Yesu a vutisa vadyondzisiwa vakwe a ku: “Xana vanhu va ri N’wana wa munhu i mani?”
14  Va ku: “Van’wana va ri i Yohane Mukhuvuri, van’wanyana va ri i Eliya, kasi van’wana va ri i Yeremiya kumbe un’wanyana wa vaprofeta.”
15  A ku eka vona: “Kambe, n’wina mi ri ndzi mani?”
16  Simoni Petro a hlamula a ku: “U Kreste, N’wana wa Xikwembu lexi hanyaka.”
17  Yesu a angula a ku: “Wa tsaka, Simoni n’wana wa Yonasi, hikuva a wu hlavuteriwanga swona hi nyama ni ngati, kambe u hlavuteriwe swona hi Tata wa mina la nge matilweni.
18  Nakambe, ndzi ri eka wena, Hi wena Petro, naswona eribyeni leri lerikulu ndzi ta aka vandlha ra mina, tinyangwa ta Hayidesi a ti nge ri hluli.
19  Ndzi ta ku nyika xilotlelo xa mfumo wa matilo, naswona xin’wana ni xin’wana lexi u xi bohaka emisaveni xi ta va nchumu lowu bohiweke ematilweni, naswona xin’wana ni xin’wana lexi u xi ntshunxaka emisaveni xi ta va nchumu lowu ntshunxiweke ematilweni.”
20  Kutani a lerisa vadyondzisiwa hi ku kongoma leswaku va nga byeli munhu leswaku hi yena Kreste.
21  Ku sukela enkarhini wolowo Yesu Kreste a sungula ku komba vadyondzisiwa vakwe leswaku u fanele ku ya eYerusalema a ya xanisiwa swinene hi vakulukumba ni vaprista lavakulu, ivi a dlayiwa, kutani a pfuxiwa hi siku ra vunharhu.
22  Hiloko Petro a ya na yena etlhelweni kutani a sungula ku n’wi tshinya, a ku: “Titsetselele, Hosi; khombo leri ri nga ka ri nga ku weli nikatsongo.”
23  Kambe, a hundzuluka, a ku eka Petro: “Yana endzhaku ka mina, Sathana! U xikhunguvanyiso eka mina, hikuva a wu ehleketi miehleketo ya Xikwembu, kambe u ehleketa miehleketo ya vanhu.”
24  Kutani Yesu a ku eka vadyondzisiwa vakwe: “Loko munhu a lava ku ndzi landzela, a a titshike kutani a rhwala mhandzi yakwe ya nxaniso a ndzi landzela nkarhi hinkwawo.
25  Hikuva mani na mani loyi a lavaka ku ponisa moya-xiviri wakwe u ta lahlekeriwa hi wona; kambe mani na mani la lahlekeriwaka hi moya-xiviri wakwe hikwalaho ka mina u ta wu kuma.
26  Hikuva swi ta n’wi pfuna yini munhu loko a pindzula misava hinkwayo kambe a lahlekeriwa hi moya-xiviri wakwe? kumbe i yini lexi munhu a nga cincisaka moya-xiviri wakwe ha xona?
27  Hikuva N’wana wa munhu u ta ta hi ku vangama ka Tata wakwe a ri ni tintsumi takwe, kutani hi nkarhi wolowo u ta tlherisela un’wana ni un’wana hi ku ya hi mahanyelo yakwe.
28  Ndzi tiyisile ndzi ri eka n’wina, ku ni van’wana lava yimeke laha lava nga ta ka va nga ri nantswi rifu nikatsongo va nga si rhanga va vona N’wana wa munhu a ta emfun’weni wakwe.”
18  Hi nkarhi wolowo vadyondzisiwa va tshinela eka Yesu ivi va ku: “Kahle-kahle i mani lonkulu eka hinkwavo emfun’weni wa matilo?”
2  Kutani, a vitana n’wana lontsongo, a n’wi yimisa exikarhi ka vona
3  ivi a ku: “Ndzi tiyisile ndzi ri eka n’wina, Loko mi nga hundzuluki mi kotisa vana lavatsongo, a mi nge ngheni nikatsongo emfun’weni wa matilo.
4  Hikokwalaho, mani na mani la nga ta titsongahata kukotisa n’wana loyi lontsongo hi yena lonkulu eka hinkwavo emfun’weni wa matilo;
5  naswona mani na mani la amukelaka n’wana yoloye lontsongo hi ku landza vito ra mina wa ndzi amukela na mina.
6  Kambe mani na mani la khunguvanyisaka un’wana wa lava lavatsongo lava pfumelaka eka mina, swi nga antswa swinene loko o boheleriwa ribye ro sila enhan’wini leri fanaka ni leri ri rhendzelekisiwaka hi mbhongolo a mbombomerisiwa elwandle leri anameke, leri pfulekeke.
7  “Khombo eka misava hikwalaho ka swikhunguvanyiso! Ina, swikhunguvanyiso swi fanerile leswaku swi va kona kambe u ni khombo munhu loyi xikhunguvanyiso xi taka ha yena!
8  Kutani, loko voko ra wena kumbe nenge wa wena wu ku khunguvanyisa, wu tseme u wu cukumeta ekule na wena; i swinene ngopfu leswaku u nghena evuton’wini u lamarile kumbe u khuta ku ri ni ku hoxiwa endzilweni lowu nga heriki u ri ni mavoko mambirhi kumbe milenge yimbirhi.
9  Nakambe, loko tihlo ra wena ri ku khunguvanyisa, ri xokole u ri cukumeta ekule na wena; i swinene ngopfu leswaku u nghena evuton’wini u ri ni tihlo rin’we ku ri ni ku hoxiwa endzilweni wa Gehena leyi pfurhaka u ri ni mahlo mambirhi.
10  Tivoneleni leswaku mi nga n’wi languteli ehansi un’wana wa lava lavatsongo; hikuva ndza mi byela leswaku tintsumi ta vona etilweni minkarhi hinkwayo ti vona xikandza xa Tatana la nge tilweni.
11  —
12  “Mi swi vonisa ku yini? Loko munhu wo karhi a ri ni tinyimpfu ta 100 kutani ku lahleka yin’we, xana a nge ti siyi leta 99 etintshaveni kutani a ya lava leyi lahlekeke?
13  Naswona loko swo endleka a yi kuma, ndzi tiyisile ndzi ri eka n’wina, u tsaka ngopfu ha yona ku tlula leta 99 leti nga lahlekangiki.
14  Hi ku fanana Tata wa mina la nge tilweni a nga naveli leswaku un’wana wa lava lavatsongo a lova.
15  “Ku tlula kwalaho, loko makwenu a endla xidyoho, yana u ya andlala xihoxo xakwe erivaleni mi ri swenu. Loko a ku yingisa, u ta va u kume makwenu.
16  Kambe loko a nga yingisi, famba ni un’we kumbe ni van’wana vambirhi, leswaku mhaka yi ta tiyisiwa hi nomu wa timbhoni timbirhi kumbe tinharhu.
17  Loko a nga va yingisi, vulavula ni vandlha. Loko a nga ri yingisi hambi vandlha, eka wena a a kotise munhu wa matiko ni muluvisi.
18  “Ndzi tiyisile ndzi ri eka n’wina, Swilo hinkwaswo leswi mi nga ta swi boha laha misaveni swi ta va swilo leswi bohiweke ni le tilweni, nakambe swilo hinkwaswo leswi mi nga ta swi ntshunxa emisaveni swi ta va swilo leswi ntshunxiweke ni le tilweni.
19  Nakambe ndzi tiyisile ndzi ri eka n’wina, Loko vambirhi va n’wina emisaveni va pfumelelana malunghana ni nchumu wun’wana ni wun’wana lowu nga wa nkoka lowu va nga wu kombelaka, va ta endleriwa wona hikwalaho ka Tata wa mina wa le tilweni.
20  Hikuva laha ku nga na vambirhi kumbe vanharhu lava hlengeletaneke swin’we hi vito ra mina, ndzi kona exikarhi ka vona.”
21  Kutani Petro a ta ivi a ku eka yena: “Hosi, xana makwerhu u ta ndzi dyohela kangani, naswona mina ndzi n’wi rivalela? Ka nkombo ke?”
22  Yesu a ku eka yena: “Ndzi ri eka wena, ku nga ri Ka nkombo, kambe, Ka 77.
23  “Hi yona mhaka leyi mfumo wa matilo wu fanaka ni munhu, la nga hosi, loyi a a lava ku lulamisa timhaka ni mahlonga yakwe.
24  Loko a sungula ku ti lulamisa, ku tisiwa munhu loyi a a n’wi kolota titalenta ta 10 000 [=tidenari ta 60 000 000].
25  Kambe leswi a a ri hava swo n’wi hakela hi swona, n’wini wakwe a lerisa leswaku yena ni nsati wakwe ni vana vakwe ni swilo hinkwaswo leswi a a ri na swona swi xavisiwa leswaku ku ta kumiwa swo hakela hi swona.
26  Kutani hlonga ri wela ehansi ri sungula ku n’wi nkhinsamela, ri ku, ‘Ndzi lehisele mbilu ndzi ta ku hakela hinkwaswo.’
27  N’wini wa hlonga rero a ri twela vusiwana, a ri tshika kutani a sula nandzu wa rona.
28  Kambe hlonga rero ri huma kutani ri ya kuma rin’wana ra mahlonga-kulobye leri a ri ri kolota tidenari ta 100; hiloko ri ri khoma, ri ri tlimba nkolo, ri ku, ‘Hakela hinkwaswo leswi u swi kolotaka.’
29  Kutani hlonga-kulobye ri wela ehansi ri sungula ku kombela lerin’wana, ri ku, ‘Ndzi lehisele mbilu ndzi ta ku hakela.’
30  Hambiswiritano, a ri nga swi lavi, kambe ri famba ri ya lerisa leswaku ri hoxiwa ekhotsweni ri kala ri hakela hinkwaswo leswi a ri swi kolota.
31  Kutani, loko mahlonga-kulobye ma vona swilo leswi endlekeke, ma va ni gome lerikulu ngopfu, ivi ma famba ma ya hlamusela n’wini wa wona swilo hinkwaswo leswi nga endleka.
32  Kutani n’wini wa rona a ri vitana ivi a ku eka rona, ‘Hlonga ro homboloka, ndzi sule nandzu wa wena hinkwawo, loko u ndzi kombela.
33  Xana na wena, a wu nga fanelanga u ve ni tintswalo eka hlonga-kuloni, hilaha na mina ndzi veke ni tintswalo hakona eka wena?’
34  Sweswo swi karihisa n’wini wa rona, a ri nyiketa eka valanguteri va khotso, ri kala ri hakela hinkwaswo leswi a ri swi kolota.
35  Ni Tata wa mina la nge matilweni u ta endla hi mukhuva lowu fanaka eka n’wina loko mi nga rivaleli vamakwenu ku suka etimbilwini ta n’wina.”
17  Endzhaku ka masiku ya tsevu Yesu a teka Petro na Yakobo na Yohane makwavo a tlhandlukela na vona entshaveni leyi tlakukeke va ri voxe.
2  Hiloko a hundzuriwa emahlweni ka vona, kutani xikandza xakwe xi vangama kukota dyambu, ni tinguvu takwe ta le handle ti vangama kukota ku vonakala.
3  Kutani waswivo, Muxe na Eliya va humelela eka vona, va bula na yena.
4  Petro a angula Yesu a ku: “Hosi, i swinene leswaku hi va laha. Loko u swi rhandza, ndzi ta dzima mintsonga yinharhu laha, wun’wana wu va wa wena, wun’wana wu va wa Muxe, wun’wana wu va wa Eliya.”
5  Loko a ha vulavula, waswivo, papa leri vangamaka ri va funengeta, kutani waswivo, rito ri huma epapeni ri ku: “Loyi i N’wananga, la rhandzekaka, loyi ndzi n’wi amukeleke; n’wi yingiseni.”
6  Loko vadyondzisiwa va twa sweswo va wa hi swikandza swa vona va chava ngopfu swinene.
7  Kutani Yesu a tshinela, a va khumba, a ku: “Pfukani, mi nga chavi.”
8  Loko va tlakusa mahlo, a va vonanga munhu loko ku nga ri Yesu ntsena.
9  Kuteloko va rhelela hi le ntshaveni, Yesu a va lerisa, a ku: “Mi nga byeli munhu xivono lexi ku fikela loko N’wana wa munhu a pfuxiwa eka lava feke.”
10  Hambiswiritano, vadyondzisiwa va n’wi tlhandleka xivutiso: “Kutani, ha yini vatsari va vula leswaku ku fanele ku rhanga Eliya a ta?”
11  A va angula a ku: “Hakunene Eliya wa ta naswona u ta vuyetela swilo hinkwaswo.
12  Hambiswiritano, ndzi ri eka n’wina Eliya ana se u tile naswona a va n’wi xiyanga kambe va n’wi endle swilo leswi va swi lavaka. Hi ndlela leyi na yena N’wana wa munhu wa ha ta xanisiwa hi vona.”
13  Kutani vadyondzisiwa va xiya leswaku a a vulavula na vona hi ta Yohane Mukhuvuri.
14  Naswona loko va fika entshungwini, munhu un’wana a n’wi tshinelela, a nkhinsama ehansi ivi a ku:
15  “Hosi, vana ni tintswalo eka n’wana wa mina, hikuva u ni switshetshela naswona wa vabya, u tala ku wela endzilweni ni le matini;
16  naswona ndzi n’wi tise eka vadyondzisiwa va wena, kambe va tsandzekile ku n’wi hanyisa.”
17  Yesu a angula a ku: “N’wina xitukulwana xo pfumala ripfumelo ni xo homboloka, xana ndzi fanele ndzi ya emahlweni na n’wina ku fikela rini? Xana ndzi fanele ku mi lehisela mbilu ku fikela rini? N’wi tise laha ka mina.”
18  Kutani Yesu a tshinya dimona, ivi ri huma eka yena; mufana a hanyisiwa hi wona nkarhi wolowo.
19  Endzhaku ka sweswo vadyondzisiwa va ta eka Yesu exihundleni va ku: “Ha yini hina hi tsandzekile ku ri hlongola?”
20  A ku eka vona: “Hikwalaho ka ripfumelo ra n’wina leritsongo. Hikuva ndzi tiyisile ndzi ri eka n’wina, Loko mi ri ni ripfumelo leri ringanaka ni ndzoho ya sinapi, mi ta byela ntshava leyi mi ku, ‘Suka laha u ya lahaya,’ kutani yi ta suka, naswona ku hava lexi nga ta mi tsandza.”
21  ——
22  Loko va ha hlengeletane swin’we eGaleliya Yesu a va byela leswi: “N’wana wa munhu u ta nyiketiwa emavokweni ya vanhu,
23  naswona va ta n’wi dlaya, kutani u ta pfuxiwa hi siku ra vunharhu.” Hikwalaho va va ni gome lerikulu ngopfu.
24  Loko va fika eKapernawume, vavanuna lava hlengeletaka tidrakma timbirhi [ta xibalo] va tshinelela Petro ivi va ku: “Xana mudyondzisi wa n’wina a nga hakeli tidrakma timbirhi [ta xibalo]?”
25  A ku: “Ina.” Hambiswiritano, loko va nghena endlwini Yesu a n’wi rhangela a ku: “U swi vonisa ku yini, Simoni? Xana u ehleketa leswaku tihosi ta misava ti yi kuma eka vamani mindzuvo kumbe xibalo xa nhloko? Xana ti swi kuma eka vana va tona kumbe ti swi kuma eka vafambi?”
26  Loko a ku: “Eka vafambi,” Yesu a ku eka yena: “Kutani, kahle-kahle vana va tona a va hakeli xibalo.
27  Kambe leswaku hi nga va khunguvanyisi, yana elwandle, u hoxa xinjovo, ivi u teka nhlampfi yo sungula leyi nga ta huma, naswona loko u pfula nomu wa yona, u ta kuma mali ya nsimbi ya statera. Yi teke u ya hakelela mina na wena.”
9  Kutani a khandziya byatso, a tsemakanya a nghena emutini wa ka vona.
2  Kutani waswivo, va n’wi tisela munhu la omeke swirho a etlele esangwini. Loko a vona ripfumelo ra vona, Yesu a ku eka munhu la omeke swirho: “Tiya mbilu, n’wananga; swidyoho swa wena swi rivaleriwile.”
3  Kutani waswivo, van’wana va vatsari va tibyela va ku: “Munhu loyi wa sandza.”
4  Kutani Yesu, hi ku tiva miehleketo ya vona, a ku: “Ha yini mi ehleketa swilo swo homboloka etimbilwini ta n’wina?
5  Hi xikombiso, i yini lexi olovaka swinene, i ku vula u ku, Swidyoho swa wena swi rivaleriwile, kumbe i ku vula u ku, Pfuka u famba?
6  Hambiswiritano, ku endlela leswaku mi swi tiva leswaku N’wana wa munhu u ni mfanelo yo rivalela swidyoho emisaveni—” kutani a byela munhu la omeke swirho a ku: “Pfuka, teka sangu ra wena u muka.”
7  Kutani a pfuka a muka.
8  Kuteloko mintshungu yi vona leswi, yi khomiwa hi ku chava, kutani yi vangamisa Xikwembu, lexi nyikeke vanhu matimba yo tano.
9  Endzhaku ka sweswo, loko a ri karhi a hundza kwalaho, Yesu a vona wanuna la vuriwaka Matewu a tshame ehofisini ya xibalo, hiloko a ku eka yena: “Vana mulandzeri wa mina.” Hi nkarhi wolowo a suka a yima a n’wi landzela.
10  Endzhaku, loko a ha vurhame etafuleni endlwini, waswivo, valuvisi vo tala ni vadyohi va ta kutani va sungula ku vurhama na Yesu ni vadyondzisiwa vakwe.
11  Kambe loko Vafarisi va vona sweswo, va byela vadyondzisiwa vakwe va ku: “Ha yini mudyondzisi wa n’wina a dya ni valuvisi ni vadyohi?”
12  Loko a twa leswi a va swi vula, a ku: “Vanhu lava hanyeke a va lavi n’anga, kambe yi laviwa hi lava va vabyaka.
13  Kutani, fambani, mi ya dyondza nhlamuselo ya marito lawa, ‘Ndzi lava tintswalo, ku nga ri xitlhavelo.’ Hikuva ndzi tele ku ta vitana vadyohi, ku nga ri vanhu lava lulameke.”
14  Kutani vadyondzisiwa va Yohane va ta eka yena ivi va vutisa: “Ha yini hina ni Vafarisi hi hanya hi ku titsona swakudya kambe vadyondzisiwa va wena a va titsoni swakudya?”
15  Hiloko Yesu a ku eka vona: “Vanakulobye va muteki a va na xivangelo xa ku kolola ntsena loko muteki a ri na vona, a hi swona ke? Kambe masiku ma ta lawa muteki a nga ta susiwa eka vona, kutani va ta titsona swakudya.
16  A ku na munhu la rhungelelaka xitiva xa lapi lexi nga khwanyanangiki engubyeni ya le handle ya khale; hikuva ntamu wa xona lowu teleke wu ta koka nguvu ya le handle naswona ku handzuka ku ta nyanya.
17  Naswona vanhu a va cheli vhinyo leyintshwa emaguleni ya khale ya vhinyo; kambe loko vo chela, endzhakunyana ka sweswo magula ya vhinyo ma ta boxeka kutani vhinyo yi halaka ni magula ya vhinyo ma onhaka. Kambe vanhu va chela vhinyo leyintshwa emaguleni lamantshwa ya vhinyo, kutani haswimbirhi swa hlayiseka.”
18  Loko a ha va byela swilo leswi, waswivo, mufumi un’wana loyi a a ri kusuhi a n’wi nkhinsamela, a ku: “Sweswi n’wana wa mina wa nhwanyana u fanele a file; kambe tana u ta n’wi tlhandleka voko kutani u ta hanya.”
19  Kuteloko Yesu a tlakukile, a n’wi landzela; ni vadyondzisiwa vakwe va n’wi landzela.
20  Kutani waswivo, wansati loyi a a karhatiwa hi vuvabyi byo khuluka ngati ku ringana malembe ya 12 a ta hi le ndzhaku a fika a khumba dziva ra nguvu yakwe ya le handle;
21  hikuva a a hamba a tibyela a ku: “Loko ntsena ndzo khumba nguvu yakwe ya le handle, ndzi ta hola.”
22  Yesu a hundzuluka, loko a n’wi vona, a ku: “Tiya mbilu, n’wananga; ripfumelo ra wena ri ku hanyisile.” Ku sukela hi nkarhi wolowo wansati a va a hanyile.
23  Kutani, loko a fika endlwini ya mufumi ivi a vona vachayi va switiringo ni ntshungu lowu endlaka hasahasa ya huwa,
24  Yesu a ku: “Sukani endhawini leyi, hikuva nhwanyana loyi lontsongo a nga fanga, kambe u etlele.” Hiloko va sungula ku n’wi hleka hi ku hlekula.
25  Endzhakunyana ka loko ntshungu wu humeseriwe ehandle, a nghena a khoma voko rakwe, kutani nhwanyana lontsongo a pfuka.
26  Ina, mhaka leyi yi hangalake exifundzheni xexo hinkwaxo.
27  Loko Yesu a ri karhi a famba hi ndlela, vanhu vambirhi lava feke mahlo va n’wi landzela, va huwelela va ku: “Vana ni tintswalo eka hina, N’wana wa Davhida.”
28  Loko a nghene endlwini, vanhu lava feke mahlo va ta eka yena, kutani Yesu a va vutisa a ku: “Xana ma pfumela leswaku ndzi nga swi endla leswi?” Va n’wi hlamula va ku: “Ina, Hosi.”
29  Kutani a khumba mahlo ya vona, a ku: “A swi endleke hi ku ya hi ripfumelo ra n’wina.”
30  Hiloko mahlo ya vona ma vona. Tlhandlakambirhi, Yesu a va lerisa hi ku kongoma, a ku: “Tiyisekani leswaku swi nga tiviwi hi munhu.”
31  Kambe, loko vona va humele ehandle, va twarise hi ta yena erivaleni exifundzheni xexo hinkwaxo.
32  Kutani loko va suka, waswivo, vanhu va n’wi tisela mbheveve leyi nga ni dimona;
33  kambe loko dimona ri hlongoriwile munhu loyi wa mbheveve a vulavula. Xisweswo, mintshungu yi hlamala ivi yi ku: “A ku si tshama ku voniwa nchumu wo fana ni lowu eIsrayele.”
34  Kambe Vafarisi va sungula ku vula va ku: “U hlongola madimona hi mufumi wa madimona.”
35  Kutani Yesu a teka pfhumba ra ku famba hi miti ni swimitana hinkwaswo, a dyondzisa emasinagogeni ya vona ni ku chumayela mahungu lamanene ya mfumo ni ku horisa swifo swa mixaka hinkwayo ni vulema bya mixaka hinkwayo.
36  Loko a vona mintshungu a yi twela vusiwana, hikuva a yi vavisiwile ni ku tsalangana ku fana ni tinyimpfu leti nga riki na murisi.
37  Kutani a ku eka vadyondzisiwa vakwe: “Ina, ntshovelo i wukulu, kambe vatirhi a hi vangani.
38  Hikokwalaho, kombelani N’wini wa ntshovelo leswaku a rhumela vatirhi entshovelweni wakwe.”
28  Endzhaku ka savata, loko ri ya eku xeni, hi siku ro sungula ra vhiki, Mariya Magadala na Mariya loyi un’wana va ta ku ta languta sirha.
2  Kutani waswivo, ku ve ni ku tsekatseka lokukulu ka misava; ntsumi ya Yehovha yi xike etilweni yi fika yi khunguluxa ribye, naswona a yi tshame ehenhla ka rona.
3  A yi languteka ku fana ni rihati, naswona swiambalo swa yona a swi base ku fana ni gamboko.
4  Ina, vavanuna lava rindzeke va rhurhumela hi ku yi chava naswona va fana ni vanhu lava feke.
5  Kambe ntsumi yi angula vavasati yi ku: “Mi nga chavi, hikuva ndza swi tiva leswaku mi lava Yesu la beleriweke.
6  A nga kona laha, hikuva u pfuxiwile, hilaha a vuleke hakona. Tanani, mi ta vona ndhawu leyi a a etlele eka yona.
7  Kutani fambani hi ku hatlisa mi ya byela vadyondzisiwa vakwe leswaku u pfuxiwile eka lava feke, naswona maswivo, wa mi rhangela ku ya eGaleliya; mi ta n’wi vona kwale. Maswivo! Ndzi mi byerile.”
8  Kutani, hi ku hatlisa va suka eka sirha-bako ra xitsundzuxo, hi ku chava ni ku tsaka lokukulu, va tsutsuma va ya vikela vadyondzisiwa vakwe.
9  Kutani waswivo, Yesu a hlangana na vona ivi a ku: “Xewani!” Va n’wi tshinelela ivi va n’wi khoma milenge va n’wi nkhinsamela.
10  Kutani Yesu a ku eka vona: “Mi nga chavi! Fambani, mi ya vikela vamakwerhu, leswaku va ya eGaleliya; va ta ndzi vona kwale.”
11  Loko va ha ri endleleni, waswivo, varindzi van’wana va ya emutini va ya vikela vaprista lavakulu swilo hinkwaswo leswi endlekeke.
12  Kuteloko va hlengeletane ni vakulukumba naswona va bohe makungu, va nyika masocha ntsengo lowu ringaneke wa swiphemu swa silivhere
13  ivi va ku: “Vulani mi ku, ‘Vadyondzisiwa vakwe va te ni vusiku va ta n’wi yiva loko ha ha etlele.’
14  Kutani loko leswi swi fika etindleveni ta ndhuna-nkulu, hi ta yi khorwisa naswona hi ta endla leswaku mi nga karhateki.”
15  Kutani va teka swiphemu swa silivhere va endla hilaha va lerisiweke hakona; naswona rito leri ri hangalasiwe hinkwako-nkwako exikarhi ka Vayuda ku fikela esikwini roroleri.
16  Hambiswiritano, vadyondzisiwa va 11 va ya entshaveni ya Galeliya laha Yesu a a hlele ku ya hlangana na vona kona,
17  loko va n’wi vona, va n’wi nkhinsamela, kambe van’wana va kanakana.
18  Kutani Yesu a tshinela ivi a vulavula na vona, a ku: “Ndzi nyikiwe vulawuri hinkwabyo etilweni ni le misaveni.
19  Hikokwalaho fambani mi ya endla vanhu va matiko hinkwawo va va vadyondzisiwa, mi va khuvula hi vito ra Tatana ni ra N’wana ni ra moya lowo kwetsima,
20  mi va dyondzisa ku hlayisa swilo hinkwaswo leswi ndzi mi leriseke swona. Kutani, maswivo, ndzi na n’wina masiku hinkwawo ku fikela emakumu ka mafambiselo ya swilo.”
27  Loko ri xile, vaprista hinkwavo lavakulu ni vakulukumba va tiko va kanerisana hi Yesu leswaku va ta n’wi dlaya.
2  Loko va n’wi bohile, va famba na yena va ya n’wi nyiketa eka Pilato lowa ndhuna-nkulu.
3  Kutani Yudasi, la nga n’wi xenga, hi ku vona leswaku u gweviwile, a tilaya ivi a vuyisela swiphemu swa silivhere swa 30 eka vaprista lavakulu ni vakulukumba,
4  a ku: “Ndzi dyohile loko ndzi xenga ngati yo lulama.” Va ku: “Sweswo swi vula yini eka hina? I swa wena sweswo!”
5  Kutani a hoxa swiphemu swa silivhere etempeleni, a suka, a famba a ya tihinga.
6  Kambe vaprista lavakulu va teka swiphemu swa silivhere, va ku: “A swi fanelanga leswaku swi hoxiwa evuhlayiselweni byo kwetsima bya xuma, hikuva i nxavo wa ngati.”
7  Loko va kanerisanile, va xave ha swona nsimu ya munhu la vumbaka, laha a ku ta lahliwa vafambi.
8  Hikokwalaho nsimu yoleyo yi vuriwa “Nsimu ya Ngati” ku fikela siku roroleri.
9  Kutani leswi nga vuriwa hi nomu wa muprofeta Yeremiya swi hetisekile, loko a ku: “Kutani va teka swiphemu swa silivhere swa 30, nxavo lowu munhu a a xavisiwa ha wona, loyi vana va Israyele van’wana a va n’wi xavisa ha wona,
10  kutani va va nyika swona leswaku va ta kuma nsimu ya munhu la vumbaka, hi ku landza leswi Yehovha a ndzi leriseke swona.”
11  Kutani Yesu a yima emahlweni ka ndhuna-nkulu; hiloko ndhuna-nkulu yi n’wi tlhandleka xivutiso: “Xana u hosi ya Vayuda?” Yesu a angula: “Wena hi wexe u vula swona.”
12  Kambe, loko a ri karhi a hehliwa hi vaprista lavakulu ni vakulukumba, a nga hlamulanga.
13  Kutani Pilato a ku eka yena: “Xana a wu swi twi swilo swo tala swonghasi leswi va ku hehlaka ha swona?”
14  Kambe a nga n’wi hlamulanga, e-e, ni rito ni rin’we, lerova ndhuna-nkulu yi hlamala ngopfu swinene.
15  Enkhubyeni wun’wana ni wun’wana ndhuna-nkulu a yi tolovele ku ntshunxela ntshungu mukhotsiwa, loyi wu n’wi lavaka.
16  Hi nkarhi wolowo a va khome mukhotsiwa loyi a a dume hi swo biha, la vuriwaka Barabasi.
17  Hikwalaho loko va hlengeletanile Pilato a ku eka vona: “Xana mi lava leswaku ndzi mi ntshunxela mani, Barabasi kumbe Yesu la vuriwaka Kreste?”
18  Hikuva a a swi lemukile leswaku va n’wi nyikete hikwalaho ka mona.
19  Kutani, loko a tshame exitshan’weni xa vuavanyisi, nsati wakwe a rhumela rito eka yena, a ku: “U nga n’wi endli nchumu munhu yoloye wo lulama, hikuva ndzi karhateke swinene namuntlha enorhweni hikwalaho ka yena.”
20  Kambe vaprista lavakulu ni vakulukumba va kucetela mintshungu leswaku yi kombela Barabasi, kambe ku dlayiwa Yesu.
21  Kutani ndhuna-nkulu yi va angula yi ku: “Xana mi lava leswaku ndzi mi ntshunxela mani eka lavambirhi?” Va ku: “Barabasi.”
22  Pilato a ku eka vona: “Xana ndzi ta endla yini hi Yesu la vuriwaka Kreste?” Hinkwavo va ku: “A a beleriwe!”
23  A ku: “Ha yini, xana u endle xilo xihi xo biha?” Kambe va ya emahlweni va huwelela hilaha ku engetelekeke va ku: “A a beleriwe!”
24  Hi ku vona leswaku a swi nga pfuni nchumu, kambe a ku pfuka hasahasa, Pilato a teka mati, a hlamba mavoko yakwe emahlweni ka ntshungu, a ku: “Ndzi hava nandzu engatini ya munhu loyi. Tivoneleni hi n’wexe.”
25  Hiloko vanhu hinkwavo va hlamula va ku: “Ngati yakwe a yi te ehenhla ka hina ni le henhla ka vana va hina.”
26  Kutani a va ntshunxela Barabasi, kambe a lerisa leswaku Yesu a biwa hi ximoko, a nyiketiwa leswaku a ya beleriwa.
27  Hiloko masocha ya ndhuna-nkulu ma teka Yesu ma n’wi yisa exigodlweni xa ndhuna-nkulu, ma n’wi hlengeletela ntlawa hinkwawo wa masocha.
28  Naswona ma n’wi hluvula tinguvu to leha, ma n’wi kapeka nkhancu wa ribungu,
29  ma luka harhi ya mitwa ma n’wi tlhandleka enhlokweni, ma n’wi khomisa rihlanga evokweni rakwe ra xinene. Kutani, ma n’wi nkhinsamela, ma endla xihlekiso hi yena, ma ku: “Xewani, wena Hosi ya Vayuda!”
30  Kutani ma n’wi tshwutelela, ma teka rihlanga ma sungula ku n’wi ba nhloko.
31  Eku heteleleni, loko ma endle xihlekiso hi yena, ma n’wi hluvula nkhancu, ma n’wi ambexa tinguvu takwe ta le handle, ma n’wi yisa eku beleriweni.
32  Loko ma huma ma kuma munhu wa le Kirena hi ku velekiwa, la vuriwaka Simoni. Ma sindzisa wanuna loyi ku rhwala mhandzi yakwe ya nxaniso.
33  Naswona loko ma fika endhawini leyi vuriwaka Golgota, hileswaku, Ndhawu ya Ripala,
34  ma n’wi nyika vhinyo leyi pfanganisiweke ni nyongwa leswaku a nwa; kambe, endzhaku ko yi nantswa, a ala ku nwa.
35  Loko ma n’wi belerile, ma ava tinguvu takwe ta le handle hi ku hoxa vuhlolotwana,
36  kutani, ma tshama, ma n’wi rindza kwalaho.
37  Nakambe, ma vehela ehenhla ka nhloko yakwe xihehlo lexi a a hehliwa ha xona, ku tsariwe marito lama nge: “Loyi i Yesu Hosi ya Vayuda.”
38  Kutani swigevenga swimbirhi a swi beleriwe na yena, xin’wana exineneni xakwe ni xin’wana eximatsini xakwe.
39  Kutani vahundzi va ndlela va sungula ku vulavula hi ku n’wi tseketsela, va hlakahla tinhloko
40  va ku: “Wena la nga ta wisa tempele u tlhela u yi aka hi masiku manharhu, tiponise! Loko u ri n’wana wa Xikwembu, xika emhandzini ya nxaniso!”
41  Hi mukhuva lowu fanaka na vona vaprista lavakulu ni vatsari ni vakulukumba va sungula ku endla xihlekiso ha yena va ku:
42  “Van’wana u va ponisile; yena hi byakwe wa tsandzeka ku tiponisa! I Hosi ya Israyele; a a xike sweswi emhandzini ya nxaniso kutani hi ta n’wi kholwa.
43  U veke ntshembo wakwe eka Xikwembu; a xi n’wi ponise loko xi n’wi lava, hikuva u te, ‘Ndzi N’wana wa Xikwembu.’”
44  Hi ndlela leyi fanaka hambi ku ri swigevenga leswi beleriweke na yena swi sungula ku n’wi rhukana.
45  Munyama wu funengeta tiko hinkwaro ku sukela hi awara ya vutsevu ku fikela hi awara ya vukaye.
46  Kwalomu ka awara ya vukaye Yesu a huwelela hi rito lerikulu, a ku: “Eli, Eli, lama sabaktani?” hileswaku, “Xikwembu xanga, Xikwembu xanga, u ndzi tshikele yini?”
47  Loko va twa leswi, van’wana lava a va yime kwalaho va sungula ku vula va ku: “Wanuna loyi u vitana Eliya.”
48  Hi ku hatlisa un’wana wa vona a tsutsuma a teka xiponci a xi tsakamisa hi vhinyo yo dzunga ivi a xi tlhoma erihlangeni, a n’wi nwisa.
49  Kambe lavan’wana hinkwavo va ku: “N’wi tshikeni! Hi ta vona loko Eliya a ta ta a ta n’wi ponisa.” [[Wanuna un’wana a teka fumu a n’wi tlhava tsheve, kutani ku huma ngati ni mati.]]
50  Nakambe Yesu a huwelela hi rito lerikulu, ivi a nyikela moya wakwe.
51  Kutani waswivo, nguvu ya vukwetsimelo yi handzuka hi le xikarhi, ku suka ehenhla ku ya ehansi, misava yi tsekatseka, ni maribye lamakulu ma pandzeka.
52  Kutani masirha-bako ya xitsundzuxo ma pfuleka, mintsumbu yo tala ya vakwetsimi lava etleleke yi humela ehandle,
53  (kutani vanhu, lava a va huma exikarhi ka masirha-bako ya xitsundzuxo endzhaku ka loko a pfuxiwile, va nghena emutini wo kwetsima,) mintsumbu yi voniwa hi vanhu vo tala.
54  Kambe ndhuna ya vuthu ni lava a va rindze Yesu swin’we na yona, loko va vona ku tsekatseka ka misava ni swilo leswi endlekaka, va sungula ku chava ngopfu swinene, va ku: “Hakunene loyi a a ri N’wana wa Xikwembu.”
55  Ku tlula kwalaho, a ku ri ni vavasati vo tala lava a va ri kwalaho va langutile va ri ekule, lava a va fambisana na Yesu ku suka eGaleliya va n’wi tirhela;
56  exikarhi ka vona a ku ri na Mariya Magadala, na Mariya mana wa Yakobo na Yosi, ni mana wa vana va Zebediya.
57  Leswi a ri rhengile swinene, ku fike wanuna la fuweke wa Arimatiya, la vuriwaka Yosefa, loyi na yena a veke mudyondzisiwa wa Yesu.
58  Wanuna loyi u ye eka Pilato kutani a kombela ntsumbu wa Yesu. Kutani Pilato a lerisa leswaku a nyikiwa wona.
59  Kutani Yosefa a teka ntsumbu wolowo, a wu tsondzela hi ntsembyana wa risima wo basa,
60  ivi a wu veka eka sirha-bako rakwe ra xitsundzuxo lerintshwa, leri yena a a ri kovotle eribyeni lerikulu. Kutani, endzhaku ko khunguluxela ribye lerikulu enyangweni ya sirha-bako ra xitsundzuxo, a suka.
61  Kambe Mariya Magadala na Mariya loyi un’wana va tshama kwalaho, emahlweni ka sirha.
62  Hi siku leri tlhandlamaka, ku nga leri landzeleke ro Lunghiselela, vaprista lavakulu ni Vafarisi va hlengeletana emahlweni ka Pilato,
63  va ku: “Nkulukumba, hi tsundzuke leswaku muxisi loyi u vule leswi loko a ha hanya, ‘Endzhaku ka masiku manharhu ndzi ta pfuxiwa.’
64  Hikokwalaho lerisa leswaku sirha ri sirheleriwa ku fikela siku ra vunharhu, leswaku vadyondzisiwa vakwe va nga tshuki va ta va ta n’wi yiva ivi va byela vanhu va ku, ‘U pfuxiwile eka lava feke,’ kutani vuxisi lebyo hetelela byi ta biha ngopfu ku tlula lebyo sungula.”
65  Pilato a ku eka vona: “Mi ni varindzi. Fambani mi ya ri sirhelela hilaha mi tivaka hakona.”
66  Kutani va suka va ya sirhelela sirha hi ku tiyisa ribye ni ku veka varindzi.
7  “Tshikani ku avanyisa leswaku mi nga avanyisiwi;
2  hikuva ku avanyisa loku mi avanyisaka ha kona, mi ta avanyisiwa ha kona; naswona xipimo lexi mi pimaka ha xona, va ta mi pimela ha xona.
3  Kutani, ha yini u languta xilavi lexi nga etihlweni ra makwenu, kambe u nga lemuki ntsandza lowu nga etihlweni ra wena?
4  Kumbe, u nga vurisa ku yini eka makwenu u ku, ‘Ndzi pfumelele ndzi susa xilavi etihlweni ra wena’; kasi, waswivo, ku ni ntsandza etihlweni ra wena?
5  Mukanganyisi! Sungula u susa ntsandza etihlweni ra wena n’wini, kutani u ta yi vona kahle ndlela yo susa xilavi etihlweni ra makwenu.
6  “Mi nga nyiki timbyana leswi kwetsimaka, hambi ku ri ku hoxa tiperela ta n’wina emahlweni ka tinguluve, leswaku ti nga tshuki ti ti kandziyela hi mikondzo kutani ti hundzuluka ti mi handzulela.
7  “Hambetani mi kombela, kutani mi ta nyikiwa; hambetani mi lava, kutani mi ta swi kuma; hambetani mi gongondza, kutani mi ta pfuleriwa.
8  Hikuva un’wana ni un’wana la kombelaka wa nyikiwa, naswona un’wana ni un’wana la lavaka wa swi kuma, naswona un’wana ni un’wana la gongondzaka u ta pfuleriwa.
9  Kunene, xana u kona munhu exikarhi ka n’wina loyi loko n’wana wakwe a kombela xinkwa​—a nga n’wi nyikaka ribye?
10  Kumbe, xana loko a kombela nhlampfi—a nge n’wi nyiki nyoka, a hi swona ke?
11  Hikokwalaho, loko n’wina, hambiloko mi hombolokile, mi tiva ku nyika vana va n’wina tinyiko letinene, hakunene Tata wa n’wina la nge matilweni u ta va nyika ku tlurisa lava kombelaka eka yena!
12  “Hikokwalaho, swilo hinkwaswo, leswi mi lavaka vanhu va swi endla eka n’wina, na n’wina mi fanele mi swi endla eka vona; leswi, entiyisweni hi leswi vuriwaka hi Nawu ni Vaprofeta.
13  “Nghenani hi nyangwa leyo khuma; hikuva gondzo leri yisaka endzovisweni ri anamile ri tlhela ri pfuleka, naswona va tele lava nghenaka ha rona;
14  kambe nyangwa leyi yisaka evuton’wini yi khumile, ni gondzo ra kona ri larile, naswona a hi vangani lava ri kumaka.
15  “Tivoneleni vaprofeta va mavunwa lava taka va ambale nguvu ya nyimpfu, kambe endzeni va ri timhisi leti kakatlulaka.
16  Mi ta va vona hi mihandzu ya vona. A swi endleki leswaku vanhu va kha madiriva emitweni kumbe makuwa eswigatlwini, a hi swona ke?
17  Hi ku fanana murhi wun’wana ni wun’wana lowunene wu humesa mbhandzu lowunene, kambe murhi wun’wana ni wun’wana wo bola wu humesa mbhandzu lowu nga pfuniki nchumu;
18  murhi lowunene a wu nge tswali mbhandzu lowu nga pfuniki nchumu, hambi ku ri murhi wo bola a wu nge humesi mbhandzu lowunene.
19  Murhi wun’wana ni wun’wana lowu nga humesiki mbhandzu lowunene wa tsemiwa wu wa kutani wu hoxiwa endzilweni.
20  Kutani, kahle-kahle vanhu volavo mi ta va vona hi mihandzu ya vona.
21  “A hi hinkwavo lava nge eka mina, ‘Hosi, Hosi,’ lava nga ta nghena emfun’weni wa matilo, kambe ku ta nghena la endlaka ku rhandza ka Tata wa mina la nge matilweni.
22  Vo tala va ta ku eka mina hi siku rero, ‘Hosi, Hosi, xana a hi profetanga hi vito ra wena, hi hlongola madimona hi vito ra wena ni ku endla mintirho yo tala ya matimba hi vito ra wena ke?’
23  Kutani hi nkarhi wolowo ndzi ta va byela ndzi ku: A ndzi kalanga ndzi mi tiva! Sukani eka mina, n’wina vaendli va leswo kala nawu.
24  “Hikokwalaho un’wana ni un’wana la twaka leswi ndzi swi vulaka kutani a swi endla u ta fanisiwa ni wanuna wo tlhariha, la akeke yindlu ya yena ehenhla ka ribye lerikulu.
25  Kutani mpfula yi halaka ni tindhambi ti ta ni timheho ti hunga ti ba yindlu yoleyo, kambe yi nga wi, hikuva yi akiwe ehenhla ka ribye lerikulu.
26  Ku tlula kwalaho, un’wana ni un’wana la twaka leswi ndzi swi vulaka kambe a nga swi endli u ta fanisiwa ni wanuna wa xiphukuphuku, la akeke yindlu ya yena ehenhla ka sava.
27  Kutani mpfula yi halaka ni tindhambi ti ta ni timheho ti hunga ti ba yindlu yoleyo, yi wa, naswona ku wa ka yona ku va kukulu.”
28  Loko Yesu a heta ku vula leswi, mintshungu yi hlamarisiwa hi ndlela yakwe yo dyondzisa;
29  hikuva a a va dyondzisa kukota munhu la nga ni vulawuri, hayi kukota vatsari va vona.
23  Kutani Yesu a vulavula ni mintshungu ni vadyondzisiwa vakwe, a ku:
2  “Vatsari ni Vafarisi va tiveke exitshan’weni xa Muxe.
3  Hikokwalaho swilo hinkwaswo leswi va mi byelaka swona, swi endleni, mi swi hlayisa, kambe mi nga endli hi ku ya hi swiendlo swa vona, hikuva va vula, kambe a va endli.
4  Va bohelela mindzhwalo yo tika va yi tlhandleka emakatleni ya vanhu, kambe vona hi voxe a va tiyimiselanga ku yi susumeta hi ritiho ra vona.
5  Mintirho hinkwayo leyi va yi endlaka va yi endlela ku voniwa hi vanhu; hikuva va anamisa swibokisana [leswi nga ni matsalwa] va swi vehela swi va swisirhelelo, ivi va kurisa madziva ya tinguvu ta vona.
6  Va rhandza tindhawu leti hlawulekeke ngopfu eswilalelweni ni switshamo swa le mahlweni emasinagogeni,
7  ni ku xewetiwa etindhawini ta ku xavisela ni ku vuriwa Rabi hi vanhu.
8  Kambe n’wina, mi nga tshuki mi vuriwa Rabi, hikuva mudyondzisi wa n’wina i un’we, kasi n’wina hinkwenu mi vamakwavo.
9  Ku tlula kwalaho, mi nga tshuki mi vitana hambi ku ri mani leswaku i tata wa n’wina la misaveni, hikuva Tata wa n’wina i un’we, Wa le tilweni.
10  Naswona mi nga vuriwi ‘varhangeri,’ hikuva Murhangeri wa n’wina i wun’we, i Kreste.
11  Kambe lonkulu exikarhi ka n’wina u fanele ku va mutirheli wa n’wina.
12  Mani na mani la titlakusaka u ta tsongahatiwa, naswona mani na mani la titsongahataka u ta tlakusiwa.
13  “Khombo eka n’wina, vatsari ni Vafarisi, vakanganyisi, hikuva mi pfalela vanhu mfumo wa matilo; hikuva n’wina a mi ngheni, hambi ku ri lava lavaka ku nghena a mi va pfumeleli ku nghena.
14  ——
15  “Khombo eka n’wina, vatsari ni Vafarisi, vakanganyisi, hikuva mi famba-famba elwandle ni le ndhawini yo oma ku endla muproselita un’we, naswona loko a hundzuka mi n’wi endla munhu wa Gehena ku hundza n’wina hi mpimo lowu andzisiweke kambirhi.
16  “Khombo eka n’wina, vakongomisi lava feke mahlo, lava nge, ‘Loko mani na mani a hlambanya hi tempele, a swi na mhaka; kambe loko mani na mani a hlambanya hi nsuku wa tempele, u tibohile.’
17  N’wina swiphukuphuku ni lava feke mahlo! Entiyisweni, i yini lexikulu, i nsuku kumbe i tempele leyi kwetsimiseke nsuku?
18  Nakambe, ‘Loko mani na mani a hlambanya hi alitari, a swi na mhaka; kambe loko mani na mani a hlambanya hi nyiko leyi nga eka yona, u tibohile.’
19  N’wina lava feke mahlo! Entiyisweni, i yini lexi nga xikulu, xana i nyiko kumbe i alitari leyi kwetsimisaka nyiko?
20  Hikokwalaho loyi a hlambanyaka hi alitari u hlambanya ha yona ni hi swilo hinkwaswo leswi nga eka yona;
21  naswona loyi a hlambanyaka hi tempele u hlambanya ha yona ni hi loyi a tshamaka eka yona;
22  naswona loyi a hlambanyaka hi tilo u hlambanya hi xiluvelo xa Xikwembu ni hi loyi a tshameke eka xona.
23  “Khombo eka n’wina, vatsari ni Vafarisi, vakanganyisi, hikuva mi nyikela vukhume bya musuzwane ni bya aneta ni bya kumini, kambe mi honise timhaka ta ntikelo lowukulu ta Nawu, ku nga vululami, tintswalo ni vutshembeki. A swi boha ku endla swilo leswi, kambe ku nga ri ku honisa leswin’wana.
24  N’wina vakongomisi lava feke mahlo, lava ungulaka nyonyorhi kambe va mitaka kamela!
25  “Khombo eka n’wina, vatsari ni Vafarisi, vakanganyisi, hikuva mi basisa xinwelo ni ndyelo ehandle, kambe endzeni swi tele swilo leswi phangiweke ni ku pfumala ku ringanisela.
26  N’wina Vafarisi lava feke mahlo, sungulani hi ku basisa endzeni ka xinwelo ni ndyelo, leswaku swi ta basa ni le handle.
27  “Khombo eka n’wina, vatsari ni Vafarisi, vakanganyisi, hikuva mi fana ni masirha lama chuchutiweke, lawa kunene ma vonakaka ma sasekile ehandle kambe endzeni ma tele marhambu ya vanhu lava feke ni thyaka ra mixaka-xaka.
28  Hi ndlela yoleyo na n’wina, kunene, ehandle mi vonaka mi lulamile eka vanhu, kambe endzeni mi tele vukanganyisi ni ku kala nawu.
29  “Khombo eka n’wina, vatsari ni Vafarisi, vakanganyisi, hikuva mi aka masirha ya vaprofeta ni ku khavisa masirha-bako ya xitsundzuxo ya lavo lulama,
30  ivi mi ku, ‘Loko a hi ri emasikwini ya vatata wa hina, a hi nga ta hlanganyela na vona engatini ya vaprofeta.’
31  Hikokwalaho mi nyikela vumbhoni lebyi mi hehlaka leswaku hi n’wina vana va lava dlayeke vaprofeta hi vomu.
32  Kutani tatisani xipimo xa vatata va n’wina.
33  “N’wina tinyoka, vana va timhiri, xana mi ta swi balekela njhani ku avanyiseriwa Gehena?
34  Hikwalaho ka leswi, mina ndzi rhuma vaprofeta ni vanhu vo tlhariha ni valeteri va le rivaleni va ta eka n’wina. Van’wana va vona mi ta va dlaya mi va belela, naswona van’wana va vona mi ta va ba emasinagogeni ya n’wina ni ku va xanisa ku suka emutini wun’wana ku ya emutini wun’wanyana;
35  leswaku ngati hinkwayo yo lulama leyi halatiweke emisaveni yi ta ehenhla ka n’wina, ku sukela engatini ya Avele wo lulama ku ya engatini ya Zakariya n’wana wa Barakiya, loyi mi n’wi dlayeke hi vomu exikarhi ka vukwetsimelo ni alitari.
36  Ndzi tiyisile ndzi ri eka n’wina, Swilo leswi hinkwaswo swi ta wela xitukulwana lexi.
37  “Yerusalema, Yerusalema, mudlayi wa vaprofeta ni loyi a va khandleke hi maribye lava rhumiweke eka yena,—i ko tala ndzi lava ku hlengeleta vana va wena, hi ndlela leyi mbhaha wu hlengeletaka ha yona swiciwana swa wona ehansi ka timpapa ta wona! Kambe n’wina a mi swi lavanga.
38  Maswivo! Yindlu ya n’wina yi tshikeriwa n’wina.
39  Hikuva ndzi ri eka n’wina, A mi nge he ndzi voni ku sukela sweswi ku fikela loko mi ku, ‘U katekile loyi a taka hi vito ra Yehovha!’”
22  Nakambe Yesu a va angula hi ku va byela swifaniso, a ku:
2  “Mfumo wa matilo wu fana ni munhu, loyi a nga hosi, la endleleke n’wana wa yena nkhuvo wa vukati.
3  Kutani a rhuma mahlonga ya yena ku ya vitana lava rhambiweke enkhubyeni wa vukati, kambe a va nga lavi ku ta.
4  A tlhela a rhuma mahlonga man’wana, a ku, ‘Byelani lava rhambiweke mi ku: “Maswivo! Ndzi lunghiselele swakudya-nkulu swa mina swa siku, ndzi tlhave tinkunzi ta mina ni swifuwo swa mina leswi nonisiweke, naswona swilo hinkwaswo swi lunghile. Tanani enkhubyeni wa vukati.”’
5  Kambe va famba, va nga khathalanga ha nchumu, un’wana a ya ensin’wini yakwe, un’wana a ya ebindzwini rakwe ro xavisa;
6  kambe lavan’wana hinkwavo, va khoma mahlonga yakwe, va ma xanisa kutani va ma dlaya.
7  “Kambe hosi yi kariha, yi rhuma mavuthu ya yona ma ya lovisa vanhu lavo dlaya hi vomu ni ku hisa muti wa vona.
8  Kutani yi ku eka mahlonga ya yona, ‘Hakunene nkhuvo wa vukati wu lunghekile, kambe lava a va rhambiwile a va nga faneleki.
9  Hikokwalaho yanani emagondzweni lama humelaka ehandle ka muti, kutani mani na mani loyi mi n’wi kumaka n’wi rhambeleni enkhubyeni wa vukati.’
10  Hiloko mahlonga wolawo ma huma ma ya emagondzweni kutani ma hlengeleta hinkwavo lava ma va kumeke, vo homboloka swin’we ni lavanene; naswona kamara ra nkhuvo wa vukati a ri tele hi lava vurhameke etafuleni.
11  “Loko hosi yi nghena ku ta kambela vaendzi, yi vona munhu un’wana kwalaho loyi a a nga ambalanga nguvu ya nkhuvo.
12  Kutani yi ku eka yena, ‘Nandzuwe, u nghenise ku yini laha u nga ambalanga nguvu ya nkhuvo?’ A miyela a nga vuli nchumu.
13  Kutani hosi yi ku eka malandza ya yona, ‘N’wi boheni mavoko ni milenge mi n’wi cukumetela ehandle emunyameni. Kwalaho hi laha ku rila ni ku getsela ka meno ya yena swi nga ta va kona.’
14  “Hikuva va tele lava rhambiweke, kambe a hi vangani lava hlawuriweke.”
15  Kutani Vafarisi va khoma ndlela va ya boha makungu swin’we, leswaku va ta n’wi phasa hi ku vulavula kakwe.
16  Hiloko va rhuma vadyondzisiwa va vona eka yena, swin’we ni ntlawa wa valandzeri va Heroda, va ku: “Mudyondzisi, ha swi tiva leswaku u ni ntiyiso ni leswaku u dyondzisa ndlela ya Xikwembu hi ntiyiso, naswona a wu khathali ha munhu, hikuva a wu languti ku languteka ka munhu.
17  Kutani, hi byele, U swi vonisa ku yini? Xana swa pfumeleriwa ku hakela xibalo xa nhloko eka Khezari kumbe e-e?”
18  Kambe Yesu, hi ku tiva vuhomboloki bya vona, a ku: “Ha yini mi ndzi ringa, vakanganyisi?
19  Ndzi kombeni mali ya nsimbi ya xibalo xa nhloko.” Va n’wi tisela denari.
20  Kutani a ku eka vona: “Xana xifaniso ni marito lawa i swa mani?”
21  Va ku: “I swa Khezari.” Kutani a ku eka vona: “Hikokwalaho, tlheriselani swilo swa Khezari eka Khezari, kambe swilo swa Xikwembu eka Xikwembu.”
22  Kuteloko va twa sweswo, va hlamala, kutani va n’wi sukela va famba.
23  Hi siku rero Vasaduki, lava vulaka leswaku ku pfuka ka lava feke a ku kona, va tlhandlukela eka yena va ya n’wi vutisa:
24  “Mudyondzisi, Muxe u te, ‘Loko munhu a fa a nga ri na vana, makwavo u fanele a teka nsati wakwe a velekela makwavo vana.’
25  Kutani a hi ri ni vanhu va nkombo lava a va ri vamakwavo; wo sungula u tekile ivi a fa, naswona, leswi a a nga ri na vana, a siyela makwavo nsati wakwe.
26  Nakambe swi endleka hi ndlela leyi fanaka eka wa vumbirhi ni wa vunharhu, kukondza va helela hinkwavo va ri nkombo.
27  Eku heteleleni wansati a fa.
28  Hikwalaho, eku pfuxiweni ka lava feke, xana u ta va nsati wa mani eka lava nkombo? Hikuva hinkwavo va n’wi tekile.”
29  Yesu a ku eka vona: “Mi hoxisile, hikuva a mi ma ti-​vi Matsalwa hambi ku ri matimba ya Xikwembu;
30  hikuva eku pfuxiweni ka lava feke, vavanuna a va ha teki naswona vavasati a va ha hlomisiwi, kambe va fana ni tintsumi ta le tilweni.
31  Loko ti ri ta ku pfuka ka lava feke, xana a mi hlayanga leswi Xikwembu xi nga mi byela swona, xi ku,
32  ‘Hi mina Xikwembu xa Abrahama ni Xikwembu xa Isaka ni Xikwembu xa Yakobe’? A hi Xikwembu xa lava feke, kambe i xa lava hanyaka.”
33  Loko yi twa sweswo, mintshungu yi hlamarisiwa hi dyondzo yakwe.
34  Loko Vafarisi va twa leswaku u miyete Vasaduki, va hlengeletana va va ntlawa wun’we.
35  Kutani un’wana wa vona, loyi a a tiva Nawu, a vutisa, hi ku n’wi ringa:
36  “Mudyondzisi, hi xihi xileriso lexikulu eka hinkwaswo eNawini?”
37  A ku eka yena: “‘U fanele u rhandza Yehovha Xikwembu xa wena hi mbilu ya wena hinkwayo ni hi moya-xiviri wa wena hinkwawo ni hi mianakanyo ya wena hinkwayo.’
38  Lexi hi xona xileriso lexikulu ni xo sungula eka hinkwaswo.
39  Xa vumbirhi, lexi fanaka na xona, xi ri, ‘U fanele u rhandza warikwenu kukota loko u tirhandza.’
40  Nawu hinkwawo ni Vaprofeta swi titshege hi swileriso leswi swimbirhi.”
41  Kutani loko Vafarisi va hlengeletanile Yesu a va vutisa a ku:
42  “Xana mi ehleketa yini hi Kreste? Xana i n’wana wa mani?” Va ku eka yena: “I n’wana wa Davhida.”
43  A ku eka vona: “Kutani ke, swi endlekisa ku yini leswaku loko Davhida a huhuteriwile a n’wi vitana ‘Hosi,’ a ku,
44  ‘Yehovha a ku eka Hosi ya mina: “Tshama evokweni ra mina ra xinene ku fikela loko ndzi veka valala va wena ehansi ka milenge ya wena”’?
45  Hikokwalaho, loko Davhida a n’wi vitana ‘Hosi,’ xana yena i n’wana wa yena hi ndlela yihi?”
46  A ku na munhu la nga n’wi angula hi rito, naswona ku sukela siku rero a ku na munhu la nga xinyata a n’wi vutisa nakambe.
6  “Tivoneleni swinene leswaku mi nga hanyi hi ku lulama emahlweni ka vanhu ku endlela leswaku mi xiyiwa hi vona; loko swi nga ri tano a mi nge yi kumi hakelo eka Tata wa n’wina la nge matilweni.
2  Hikwalaho loko u ya humesa tinyiko ta tintswalo, u nga rhangi hi ku yimba mhalamhala, hilaha vakanganyisi va endlaka hakona emasinagogeni ni le tindleleni, leswaku va ta vangamisiwa hi vanhu. Ndzi tiyisile ndzi ri eka n’wina, Va yi kumile hakelo ya vona hi xitalo.
3  Kambe wena, loko u humesa tinyiko ta tintswalo, u nga tivisi voko ra wena ra ximatsi leswi endliwaka hi lera xinene,
4  leswaku tinyiko ta wena ta tintswalo ti ta va exihundleni; kutani Tata wa wena la langutaka exihundleni u ta ku tlherisela.
5  “Nakambe, loko mi khongela, mi nga kotisi vakanganyisi; hikuva va rhandza ku khongela va yime emasinagogeni ni le mahlanganeni ya tindlela to anama leswaku va voniwa hi vanhu. Ndzi tiyisile ndzi ri eka n’wina, Va yi kumile hakelo ya vona hi xitalo.
6  Hambiswiritano, loko wena u khongela, nghena ekamareni ra wena, loko u pfale nyangwa ya wena, khongela eka Tata wa wena la nge xihundleni; kutani Tata wa wena la langutaka exihundleni u ta ku tlherisela.
7  Kambe loko u khongela, u nga vuli swilo leswi fanaka hi ku phindha-phindha, hilaha vanhu va matiko va endlaka hakona, hikuva va anakanya leswaku va ta twiwa hi ku tirhisa marito yo tala.
8  Hikwalaho, mi nga tifanisi na vona, hikuva Xikwembu Tata wa n’wina xa swi tiva swilo leswi mi swi lavaka mi nga si swi kombela eka xona.
9  “Kutani mi fanele mi khongela hi ndlela leyi: “‘Tata wa hina la nge matilweni, vito ra wena a ri kwetsimisiwe.
10  Mfumo wa wena a wu te. Ku rhandza ka wena a ku endleke emisaveni, hilaha ku endlekaka hakona etilweni.
11  Hi nyike namuntlha xinkwa xa hina xa siku leri;
12  naswona hi rivalele milandzu ya hina, tanihi leswi na hina hi rivaleleke lava nga ni milandzu eka hina.
13  Naswona u nga hi nghenisi endzingweni, kambe hi kutsule eka lowo homboloka.’
14  “Hikuva loko mi rivalela vanhu swivi swa vona, Tata wa n’wina wa le tilweni na yena u ta mi rivalela;
15  kasi loko mi nga va rivaleli vanhu swivi swa vona, na yena Tata wa n’wina a nge mi rivaleli swivi swa n’wina.
16  “Loko mi titsona swakudya, tshikani ku khwanyanisa mimombo ku fana ni vakanganyisi, hikuva va ticinca swikandza leswaku va voniwa hi vanhu leswaku va titsona swakudya. Ndzi tiyisile ndzi ri eka n’wina, Va yi kumile hakelo ya vona hi xitalo.
17  Kambe wena, loko u titsona swakudya, tota nhloko ya wena, u hlamba ni xikandza xa wena,
18  leswaku u ta vonaka u titsona swakudya eka Tata wa wena loyi a nga exihundleni, kambe hayi evanhwini; kutani Tata wa wena la langutaka exihundleni u ta ku tlherisela.
19  “Tshikani ku tihlayisela xuma emisaveni, laha nsumba ni nkurhe swi dyaka kona, ni laha makhamba ma tshovaka kona ma yiva.
20  Ku ri na sweswo, tihlayiseleni xuma etilweni, laha nsumba ni nkurhe swi nga dyiki kona, ni laha makhamba ma nga tshoviki kona ma yiva.
21  Hikuva laha xuma xa wena xi nga kona, hi laha ni mbilu ya wena yi nga ta va kona.
22  “Rivoni ra miri i tihlo. Kutani, loko tihlo ra wena ri olova, miri wa wena hinkwawo wu ta vangama;
23  kambe loko tihlo ra wena ri hombolokile, miri wa wena hinkwawo wu ta va ni munyama. Loko hakunene ku vonakala loku nga eka wena ku ri munyama, munyama wolowo i wukulu ngopfu!
24  “Ku hava loyi a nga vaka hlonga ra tihosi timbirhi; hikuva u ta venga yin’wana a rhandza leyin’wana, kumbe u ta namarhela yin’wana a yi langutela ehansi leyin’wana. A mi nge vi hlonga ra Xikwembu ni ra Rifuwo.
25  “Hikwalaho ndzi ri eka n’wina: Tshikani ku vilela hi mimoya-xiviri ya n’wina malunghana ni leswi mi nga ta swi dya kumbe leswi mi nga ta swi nwa, kumbe ku vilela hi mimiri ya n’wina hi leswi mi nga ta swi ambala. Xana moya-xiviri a wu swi tluli swakudya, miri na wona a wu swi tluli swiambalo ke?
26  Xiyisisani swinene tinyenyana ta tilo, hikuva a ti byali mbewu, a ti tshoveli, a ti hlengeleti eswitlatini; kambe, Tata wa n’wina wa le tilweni wa ti wundla. Xana a mi ti tluli hi risima?
27  I mani eka n’wina loyi a nga engetelaka xisungunu xin’we eka mpimo wakwe wa vutomi hikwalaho ka ku vilela?
28  Nakambe, ha yini mi vilela hi swiambalo? Dyondzani eka makhon’wa ya nhova leswi ma kurisaka xiswona; a ma tirhi, a ma swuli;
29  kambe ndza mi byela leswaku hambi ku ri Solomoni eku vangameni kakwe hinkwako a nga ambalanga ku fana ni rin’we ra wona.
30  Kutani, loko Xikwembu xi xi ambexa hi ndlela yoleyo ximila xa nhova, lexi nga kona namuntlha kasi mundzuku xi ta hoxiwa exitikweni, xana a xi nge mi ambexi ngopfu, n’wina mi nga ni ripfumelo leritsongo?
31  Xisweswo mi nga tshuki mi vilela kutani mi ku, ‘Xana hi ta dya yini?’ kumbe, ‘Xana hi ta nwa yini?’ kumbe, ‘Xana hi ta ambala yini?’
32  Hikuva hinkwaswo leswi i swilo leswi va matiko va swi lavisisaka hi mapfundza. Hikuva Tata wa n’wina wa le tilweni wa swi tiva leswaku ma swi lava swilo leswi hinkwaswo.
33  “Kutani, hambetani mi lava mfumo ni ku lulama ka yena ku sungula, xisweswo swilo leswin’wana hinkwaswo mi ta engeteleriwa swona.
34  Kutani, mi nga tshuki mi vilela hi siku leri tlhandlamaka, hikuva siku leri tlhandlamaka ri ta va ni mivilelo ya rona. Vubihi bya siku rin’wana ni rin’wana byi enele rona.
21  Kutani, loko va tshinela eYerusalema va fika eBetefage eNtshaveni ya Mitlhwari, Yesu a rhuma vadyondzisiwa vambirhi,
2  a ku eka vona: “Khomani ndlela mi ya eximutanini lexi mi langutaneke na xona, kutani loko mi fika mi ta kuma mbhongolo yi tsimbiwile, yi ri ni ximbhongolwana; ti ntshunxeni mi ti tisa eka mina.
3  Naswona loko un’wana a vula swo karhi eka n’wina, mi fanele mi ku, ‘Hosi ya ti lava.’ Kutani hi nkarhi wolowo u ta mi tshika mi famba na tona.”
4  Kahle-kahle leswi swi endlekile leswaku ku hetiseka leswi nga vuriwa hi muprofeta, a ku:
5  “Byelani nhwanyana wa Siyoni, ‘Waswivo! Hosi ya wena ya ta eka wena, hi moya wo rhula, yi gade mbhongolo, ina, yi gade ximbhongolwana, n’wana wa xifuwo lexi rhwalaka ndzhwalo.’”
6  Kutani vadyondzisiwa va nghena endleleni, va endla hilaha Yesu a va leriseke hakona.
7  Hiloko va tisa mbhongolo ni ximbhongolwana xa yona, kutani va kapeka tinguvu ta vona ta le handle eka tona, kutani a tshama ehenhla ka tona.
8  Vo tala lava a va ri entshungwini va andlala tinguvu ta vona ta le handle egondzweni, loko lavan’wana va sungula ku tsema marhavi emirhini va ma andlala egondzweni.
9  Loko ku ri mintshungu, leyi a yi n’wi rhangele emahlweni ni leyi a yi n’wi landzela, a yi hambeta yi huwelela yi ku: “Ha khongela, a ku ponisiwe N’wana wa Davhida! U katekile loyi a taka hi vito ra Yehovha! Ha khongela, n’wi ponise, wena la nge henhla-henhla!”
10  Kutani loko a nghena eYerusalema, muti hinkwawo wu yimayimeka, wu ku: “I mani loyi?”
11  Mintshungu yi tshamela ku vulavula yi ku: “Loyi i muprofeta Yesu, u huma eNazareta wa Galeliya!”
12  Kutani Yesu a nghena etempeleni a hlongola hinkwavo lava xavisaka ni lava xavaka etempeleni, a wisetela matafula ya vacinci va mali ni switshamo swa lava xavisaka matuva.
13  Kutani a ku eka vona: “Ku tsariwile, ‘Yindlu ya mina yi ta vuriwa yindlu ya xikhongelo,’ kambe n’wina mi yi endla bako ra swigevenga.”
14  Nakambe, vanhu lava feke mahlo ni lava khutaka va ya eka yena etempeleni, a va hanyisa.
15  Loko vaprista lavakulu ni vatsari va vona swilo swo hlamarisa leswi a swi endleke ni ku vona vafana lava a va huwelela etempeleni va ku: “Ha khongela, a ku ponisiwe N’wana wa Davhida,” va hlundzuka
16  kutani va ku eka yena: “Xana wa swi twa leswi vuriwaka hi lava?” Yesu a ku eka vona: “Ina. Xana a mi si tshama mi hlaya leswi, ‘U lunghiselele swidzuniso swi huma emilon’wini ya swihlangi ni ya lava an’waka’?”
17  Kutani a va siya a humela ehandle ka muti a ya eBetaniya ivi a tshama kona vusiku byin’we.
18  Loko a ri endleleni yo vuyela emutini nimixo swinene, a khomiwa hi ndlala.
19  Kutani a vona nkuwa ekusuhi ni gondzo ivi a ya eka wona, kambe a nga kumanga nchumu eka wona loko ku nga ri matluka ntsena, kutani a ku eka wona: “Ku nga ha tshuki ku huma mihandzu eka wena hi masiku.” Kutani nkuwa wu vuna hi ku hatlisa.
20  Kambe loko vadyondzisiwa va vona leswi, va hlamala, va ku: “Swi endlekisa ku yini leswaku nkuwa wu vuna hi ku hatlisa?”
21  Yesu a va hlamula a ku: “Ndzi tiyisile ndzi ri eka n’wina, Loko ntsena mi ri ni ripfumelo naswona mi nga kanakani, a mi nge endli leswi ndzi swi endleke eka nkuwa lowu ntsena, kambe niloko mo byela ntshava leyi mi ku, ‘Simuka u tihoxa elwandle,’ swi ta endleka.
22  Kutani swilo hinkwaswo leswi mi swi kombelaka hi xikhongelo mi ri ni ripfumelo, mi ta swi kuma.”
23  Kutani endzhaku ko nghena etempeleni, vaprista lavakulu ni vakulukumba va tiko va ta eka yena loko a ha dyondzisa va ku: “U swi endla hi matimba wahi swilo leswi? Naswona i mani la ku nyikeke matimba lawa?”
24  Yesu a va hlamula a ku: “Na mina ndzi ta mi vutisa xilo xin’we. Loko mi ndzi hlamula, na mina ndzi ta mi byela matimba lawa ndzi endlaka swilo leswi ha wona:
25  Nkhuvulo wa Yohane, a wu huma kwihi? Xana a wu huma etilweni kumbe a wu huma evanhwini?” Kambe va sungula ku kanela va ri voxe, va ku: “Loko hi ku, ‘A wu huma etilweni,’ u ta ku, ‘Kutani, ha yini mi nga n’wi kholwanga?’
26  Kambe, loko hi ku, ‘A wu huma evanhwini,’ hi chava ntshungu, hikuva hinkwawo wu pfumela leswaku Yohane i muprofeta.”
27  Kutani va hlamula Yesu va ku: “A hi tivi.” Na yena a ku eka vona: “Na mina a ndzi mi byeli matimba lawa ndzi endlaka swilo leswi ha wona.
28  “Xana mi swi vonisa ku yini? Munhu un’wana a a ri ni vana vambirhi. A ya eka lowo sungula, a ku, ‘N’wananga, famba u ya tirha ensin’wini ya vhinya namuntlha.’
29  A n’wi hlamula a ku, ‘Ndzi ta ya, nkulukumba,’ kambe a nga yanga.
30  A ya eka lowa vumbirhi, a vula leswi fanaka. Yena a angula a ku, ‘A ndzi nge yi.’ Endzhakunyana a tisola ivi a ya.
31  Xana hi wihi eka lava vambirhi la endleke ku rhandza ka tata wakwe?” Va ku: “Hi lowo hetelela.” Yesu a ku eka vona: “Ndzi tiyisile ndzi ri eka n’wina, valuvisi ni tinghwavava va mi rhangela ku nghena emfun’weni wa Xikwembu.
32  Hikuva Yohane u tile eka n’wina hi ndlela yo lulama, kambe a mi n’wi kholwanga. Hambiswiritano, valuvisi ni tinghwavava va n’wi khorwile, kambe n’wina, hambileswi mi swi voneke, endzhaku ka sweswo a mi tisolanga leswaku mi n’wi kholwa.
33  “Yingisani xifaniso xin’wana: A ku ri ni munhu wo karhi, n’wini wa yindlu, loyi a a rime nsimu ya vhinya, a yi biyela hi rihlampfu, a cela xikamelo xa vhinya eka yona, a yimisa xihondzo, kutani a yi vekisa eka varimi, a endzela etikweni ra le kule.
34  Loko nkarhi wa mihandzu wu fika, a rhuma mahlonga yakwe ma ya eka varimi leswaku ma ya teka mihandzu ya yena.
35  Kambe varimi va teka mahlonga yakwe, kutani va ba rin’we ra wona, va dlaya rin’wana, rin’wana va ri khandla hi maribye.
36  A tlhela a rhuma mahlonga man’wana, yo tala ku tlula yo sungula, kambe va ma endla leswi fanaka.
37  Eku heteleleni a rhuma n’wana wakwe eka vona, a ku, ‘Va ta va ni xichavo eka n’wananga.’
38  Loko va vona n’wana wakwe, varimi va byelana va ku, ‘Loyi i mudyandzhaka; tanani, a hi n’wi dlayeni hi ta kuma ndzhaka yakwe!’
39  Hiloko va n’wi teka va n’wi cukumeta ehandle ka nsimu ya vhinya ivi va n’wi dlaya.
40  Hikokwalaho, loko n’wini wa nsimu ya vhinya a fika, xana u ta endla yini hi varimi volavo?”
41  Va ku eka yena: “Hikwalaho ka leswi va biheke, u ta va dlaya hi ndlela yo biha naswona u ta vekisa nsimu ya vhinya eka varimi van’wana, lava nga ta n’wi nyika mihandzu loko nkarhi wa yona wu fika.”
42  Yesu a ku eka vona: “Xana a mi si tshama mi hlaya eMatsalweni, ‘Ribye leri vaaki va ri bakanyeke hi rona ri hundzukeke ribye lerikulu ra le yinhleni. Ri huma eka Yehovha, naswona ra hlamarisa ematihlweni ya hina’?
43  Hi yona mhaka leyi ndzi nge eka n’wina, Mfumo wa Xikwembu wu ta tekiwa eka n’wina wu nyikiwa tiko leri humesaka mihandzu ya wona.
44  Nakambe, munhu la welaka eribyeni leri u ta phyandlaseka. Kasi mani na mani loyi ri n’wi welaka, ri ta n’wi phyandlasa.”
45  Kutani loko vaprista lavakulu ni Vafarisi va twe swifaniso swakwe, a va swi lemuka leswaku a a vulavula ha vona.
46  Kambe, hambileswi a va lava ku n’wi khoma, a va chava mintshungu, hikuva a yi pfumela leswaku i muprofeta.
25  “Enkarhini wolowo mfumo wa matilo wu ta fana ni vanhwana va khume lava tekeke timboni ta vona va huma ku ya hlanganisa muteki.
2  Va ntlhanu eka vona a va ri swiphukuphuku, naswona va ntlhanu a va tlharihile.
3  Lava va swiphukuphuku va teke timboni ta vona kambe va nga teki mafurha,
4  kasi lavo tlhariha va teke mafurha hi swikutsu swa vona ni timboni ta vona.
5  Loko muteki a hlwela, hinkwavo va khudzehela ivi va ya etlela.
6  Exikarhi-karhi ka vusiku ku pfuka ku huwelela, ‘Hi loyi muteki! Humani mi n’wi hlanganisa.’
7  Kutani vanhwana volavo hinkwavo va pfuka va lulamisa timboni ta vona.
8  Lava swiphukuphuku va byela lavo tlhariha va ku, ‘Hi nyikeni mafurhanyana ya n’wina, hikuva timboni ta hina ti lava ku timeka.’
9  Lavo tlhariha va hlamula hi marito lawa, ‘Kumbexana a ma nge hi ringani kahle hina na n’wina. Ematshan’weni ya sweswo, khomani ndlela, mi ya eka lava ma xavisaka mi ya tixavela ya n’wina.’
10  Loko va ha fambile ku ya xava, muteki a fika, kutani vanhwana lava a va lunghekile va nghena na yena enkhubyeni wa vukati; hiloko nyangwa yi pfariwa.
11  Endzhakunyana vanhwana lavan’wana na vona va fika, va ku, ‘Nkulukumba, nkulukumba, hi pfulele!’
12  A va hlamula a ku, ‘Ndzi mi byela ntiyiso, a ndzi mi tivi.’
13  “Hikokwalaho, tshamani mi rindzile, hikuva a mi ri tivi siku hambi ku ri nkarhi wa kona.
14  “Hikuva swi fana ni loko munhu loyi a lavaka ku endzela etikweni ra le kule, a vitana mahlonga yakwe a ma tamerisa leswi nga swa yena.
15  Kutani a nyika rin’wana titalenta ta ntlhanu, rin’wana timbirhi, ni rin’wanyana yin’we, rin’wana ni rin’wana hi ku ya hi vuswikoti bya rona, ivi a ya etikweni ra le kule.
16  Hi ku hatlisa leri kumeke titalenta ta ntlhanu ri famba ri ya pindzula ha tona kutani ri pindzula tin’wana ta ntlhanu.
17  Hi ndlela leyi fanaka leri kumeke timbirhi ri pindzula tin’wana timbirhi.
18  Kambe leri kumeke yin’we ntsena ri famba, ri cela ehansi kutani ri fihla mali ya silivhere ya n’wini wa rona.
19  “Endzhaku ka nkarhi wo leha n’wini wa mahlonga wolawo a ta ivi a lulamisa timhaka na wona.
20  Kutani leri kumeke titalenta ta ntlhanu ri ta kutani ri tisa titalenta tin’wana ta ntlhanu, ri ku, ‘N’wini wanga, u ndzi tamerise titalenta ta ntlhanu; vona, ndzi pindzule titalenta tin’wana ta ntlhanu.’
21  N’wini wa rona a ku eka rona, ‘U endle kahle, hlonga lerinene, ro tshembeka! U tshembekile eka swilo leswitsongo. Ndzi ta ku veka u langutela swilo swo tala. Nghena entsakweni wa n’wini wa wena.’
22  Endzhaku, leri kumeke titalenta timbirhi ri ta ivi ri ku, ‘N’wini wanga, u ndzi tamerise titalenta timbirhi; vona, ndzi pindzule titalenta tin’wana timbirhi.’
23  N’wini wa rona a ku eka rona, ‘U endle kahle, hlonga lerinene ni ro tshembeka! U tshembekile eka swilo leswitsongo. Ndzi ta ku veka u langutela swilo swo tala. Nghena entsakweni wa n’wini wa wena.’
24  “Eku heteleleni leri kumeke talenta yin’we ri ta ivi ri ku, ‘N’wini wanga, ndzi ku tiva u ri munhu la koxaka ngopfu, loyi a tshovelaka laha a nga byalangiki kona naswona a hlengeletaka laha a nga peperhangiki kona.
25  Kutani ndzi khomiwe hi ku chava ivi ndzi famba ndzi ya fihla talenta ya wena ehansi. Nchumu wa wena hi lowu.’
26  N’wini wa rona a ri angula a ku, ‘Hlonga ro homboloka ni ra vulolo, a wu swi tiva, a hi swona ke, leswaku ndzi tshovela laha ndzi nga byalangiki kona naswona ndzi hlengeleta laha ndzi nga peperhangiki kona?
27  Xisweswo, a wu fanele u vekise mali ya mina ya silivhere eka vabindzurisi, kutani loko ndzi fika a ndzi ta va ndzi kume leswi nga swa mina swi ri ni ntswalo.
28  “‘Hikokwalaho ri tekeleni talenta leyi mi nyika leri nga ni titalenta ta khume.
29  Hikuva un’wana ni un’wana la nga na swona, u ta nyikiwa leswi engetelekeke naswona u ta va ni swo tala; kambe loko ku ri loyi a nga riki na swona, u ta tekeriwa ni leswi a nga na swona.
30  Kutani hlonga leri nga pfuniki nchumu ri cukumeteni ehandle emunyameni. Kwalaho hi laha ku rila ni ku getsela ka meno ya rona ku nga ta va kona.’
31  “Loko N’wana wa munhu a fika hi ku vangama kakwe, tintsumi hinkwato ti ri na yena, u ta tshama exiluvelweni xakwe xo vangama.
32  Naswona matiko hinkwawo ma ta hlengeletiwa emahlweni kakwe, kutani u ta hambanisa vanhu van’wana eka van’wana, ku fana ni loko murisi a hambanisa tinyimpfu eka timbuti.
33  Naswona u ta veka tinyimpfu evokweni rakwe ra xinene, kambe timbuti eka lera ximatsi.
34  “Kutani hosi yi ta ku eka lava nga exineneni xa yona, ‘Tanani, n’wina lava katekisiweke hi Tatana, dyanani ndzhaka ya mfumo lowu mi lunghiseriweke wona hi mpfhuka misava yi va kona.
35  Hikuva a ndzi khomiwe hi ndlala kutani mi ndzi nyika swo dya; a ndzi ri ni torha kutani mi ndzi nyika swo nwa. A ndzi ri mufambi kutani mi ndzi amukela hi malwandla;
36  a ndzi nga ambalanga nchumu kutani mi ndzi ambexa. A ndzi vabya kutani mi ndzi khathalela. A ndzi ri ekhotsweni kutani mi ta eka mina.’
37  Kutani lavo lulama va ta yi hlamula hi marito lawa, ‘Hosi, hi ku vone rini u ri ni ndlala kutani hi ku phamela, kumbe u ri ni torha kutani hi ku nyika swo nwa?
38  Hi ku vone rini u ri mufambi kutani hi ku amukela hi malwandla, kumbe u swerile kutani hi ku ambexa?
39  Hi ku vone rini u vabya kumbe u ri ekhotsweni kutani hi ta eka wena?’
40  Kutani hosi yi ta va angula yi ku, ‘Ndzi tiyisile ndzi ri eka n’wina, Mpimo lowu mi swi endleke ha wona eka un’wana wa vamakwerhu lava lavatsongo, mi swi endle ha wona ni le ka mina.’
41  “Kasi lava nga eximatsini xa yona yi ta va byela yi ku, ‘Sukani eka mina, n’wina lava rhukaniweke, mi ya endzilweni lowu nga heriki lowu lunghiseleriweke Diyavulosi ni tintsumi takwe.
42  Hikuva a ndzi ri ni ndlala, kambe a mi ndzi nyikanga nchumu xo dya, naswona a ndzi ri ni torha, kambe a mi ndzi nyikanga nchumu xo nwa.
43  A ndzi ri mufambi, kambe a mi ndzi amukelanga hi malwandla; a ndzi nga ambalanga nchumu, kambe a mi ndzi ambexanga; a ndzi vabya, a ndzi ri ekhotsweni kambe a mi ndzi khathalelanga.’
44  Kutani na vona va ta hlamula hi marito lawa, ‘Hosi, hi ku vone rini u ri ni ndlala kumbe u ri ni torha kumbe u ri mufambi kumbe u swerile kumbe u vabya kumbe u ri ekhotsweni hi nga ku tirheli?’
45  Kutani u ta va hlamula hi marito lawa, ‘Ndzi tiyisile ndzi ri eka n’wina, Mpimo lowu mi nga swi endlangiki ha wona eka lava lavatsongo, a mi swi endlanga ni le ka mina.’
46  Kutani lava va ta loviseriwa makumu, kambe lavo lulama va ta ya evuton’wini lebyi nga heriki.”
13  Hi siku rero, Yesu a huma endlwini, a ya tshama ekusuhi ni lwandle;
2  kutani mintshungu leyikulu yi hlengeletana eka yena, a kondza a khandziya byatso a tshama ehansi, ntshungu hinkwawo a wu yime eribuweni.
3  Kutani a va byela swilo swo tala hi ku tirhisa swifaniso, a ku: “Maswivo! Muhaxi u humile ku ya haxa;
4  naswona loko a ri karhi a haxa, timbewu tin’wana ti wela etlhelo ka gondzo, kutani tinyenyana ti ta ti ti dya hinkwato.
5  Tin’wana ti wela etindhawini ta maribye laha ti nga kumangiki misava yo tala, kutani ti mila hi ku hatlisa hikwalaho ka leswi misava a yi nga entanga.
6  Kambe loko dyambu ri huma ti vavuka, ti vuna hikwalaho ka ku pfumala timitsu.
7  Tin’wana, na tona, ti wela exikarhi ka mitwa, kutani mitwa yi kula yi ti kamanyeta.
8  Tin’wanyana tona ti wela emisaveni leyinene kutani ti sungula ku veka mihandzu, yin’wana yi veka hilaha ku phindhiweke ka 100, leyin’wana ka 60, leyin’wanyana ka 30.
9  Loyi a nga ni tindleve a a yingise.”
10  Kutani vadyondzisiwa va ta ivi va ku eka yena: “Ha yini u tirhisa swifaniso loko u vulavula na vona?”
11  A va angula a ku: “N’wina mi nyikiwe ku twisisa swihundla swo kwetsima swa mfumo wa matilo, kambe vanhu volavo a va nyikiwanga.
12  Hikuva mani na mani la nga ni xo karhi, u ta nyikiwa leswi engetelekeke naswona u ta endliwa a va ni swo tala; kambe hambi ku ri mani la nga riki na nchumu, u ta tekeriwa hambi ku ri leswi a nga na swona.
13  Hi yona mhaka leyi ndzi tirhisaka swifaniso loko ndzi vulavula na vona, hikuva, loko va languta, a va voni nchumu, naswona loko va twa, va twa swa hava, a va wu kumi mongo wa swona;
14  naswona vuprofeta bya Esaya byi hetiseka eka vona, lebyi nge, ‘Loko ku ri ku twa, mi ta twa kambe mi nga ka mi nga wu kumi mongo wa kona; naswona loko ku ri ku languta, mi ta languta kambe mi nga ka mi nga voni nikatsongo.
15  Hikuva timbilu ta vanhu lava ti sihalarile, naswona hi tindleve ta vona va swi twile kambe va nga anguli, va pfale mahlo ya vona; leswaku va nga tshuki va vona hi mahlo ya vona ni ku twa hi tindleve ta vona leswaku va kuma mongo wa swona hi timbilu ta vona ivi va hundzuka, ndzi va horisa.’
16  “Hambiswiritano, mahlo ya n’wina ma tsaka hikuva ma vona, ni tindleve ta n’wina hikuva ta twa.
17  Hikuva ndzi tiyisile ndzi ri eka n’wina, Vaprofeta vo tala ni vanhu lava lulameke a va swi navela ku vona swilo leswi mi swi vonaka kambe a va swi vonanga, ni ku twa swilo leswi mi swi twaka kambe a va swi twanga.
18  “Kutani, n’wina yingisani xifaniso xa munhu la haxeke.
19  Loko mani na mani a twa rito ra mfumo kambe a nga kumi mongo wa rona, lowo homboloka wa ta ivi a tsuvula leswi haxiweke embilwini yakwe; leyi hi leyi haxiweke etlhelo ka gondzo.
20  Loko ku ri leyi haxiweke etindhawini ta maribye, yona hi loyi a twaka rito ivi xikan’we-kan’we a ri amukela hi ntsako.
21  Kambe yena a nga na rimitsu naswona u tshama nkarhinyana, kutani loko ku pfuka nhlomulo kumbe nxaniso hikwalaho ka rito a khunguvanyeka xikan’we-kan’we.
22  Loko ku ri leyi haxiweke exikarhi ka mitwa, yona hi loyi a twaka rito, kambe ku vilela ka mafambiselo lawa ya swilo ni matimba ya vuxisi bya rifuwo swi kamanyeta rito, kutani a nga veki mihandzu.
23  Loko ku ri leyi haxiweke emisaveni leyinene, yona hi loyi a twaka rito a tlhela a kuma mongo wa rona, loyi hakunene a vekaka ni ku humesa mihandzu, yin’wana yi veka hilaha ku phindhiweke ka 100, leyin’wana ka 60, leyin’wanyana ka 30.”
24  A va vekela xifaniso xin’wana, a ku: “Mfumo wa matilo wu fana ni munhu la haxeke mbewu leyinene ensin’wini yakwe.
25  Loko vanhu va ha etlele, nala wakwe a ta kutani a haxa mfava exikarhi ka koroni, kutani a suka.
26  Loko khava ri rhumbuka, ri tswala, ku humelele ni mfava.
27  Kutani mahlonga ya n’wini wa yindlu ma ta ivi ma ku eka yena, ‘N’wini wa hina, xana a wu haxanga mbewu leyinene ensin’wini ya wena? Kutani, xana swi tisa ku yini leswaku ku va ni mfava?’
28  A ku eka vona, ‘Leswi swi endliwe hi munhu, la nga nala.’ Va ku eka yena, ‘Kutani, xana u lava leswaku hi huma hi ya wu hlengeleta?’
29  A ku, ‘E-e; leswaku mi nga tshuki mi simula ni koroni, loko mi hlengeleta mfava.
30  Swi tshikeni swi kula haswimbirhi kukondza ku fika ntshovelo; kutani hi nguva ya ntshovelo ndzi ta byela vatshoveri ndzi ku, Sungulani hi ku hlengeleta mfava mi wu boha wu va tinyandza leswaku mi wu hisa, endzhaku ka sweswo mi hlengeleta koroni mi yi nghenisa exitlatini xa mina.’”
31  A va vekela xifaniso xin’wana, a ku: “Mfumo wa matilo wu fana ni ndzoho ya sinapi, leyi munhu a yi tekeke a ya yi byala ensin’wini yakwe;
32  leyi, entiyisweni, yi nga yi tsanana ku tlula timbewu hinkwato, kambe loko yi mirile yi tlula swimila hinkwaswo hi vukulu naswona yi va murhi, lerova tinyenyana ta tilo ti fika ti kuma vutshamo emarhavini ya wona.”
33  A va byela xifaniso xin’wana: “Mfumo wa matilo wu fana ni comela, lexi wansati a xi tekeke a xi fihla eka mimpimo yinharhu leyikulu ya mapa, ku fikela loko mbila hinkwayo yi kukumuka.”
34  Yesu a byela mintshungu swilo leswi hinkwaswo hi ku tirhisa swifaniso. Entiyisweni, a a nga vulavuli na vona handle ko tirhisa xifaniso;
35  leswaku ku ta hetiseka leswi nga vuriwa hi muprofeta la nga te: “Ndzi ta pfula nomu wa mina hi swifaniso, ndzi ta twarisa swilo leswi fihliweke ku sukela emasungulweni.”
36  Kutani loko a hangalase mintshungu a nghena endlwini. Hiloko vadyondzisiwa va ta eka yena va ku: “Hi hlamusele xifaniso xa mfava lowu nga ensin’wini.”
37  A angula a ku: “Muhaxi wa mbewu leyinene i N’wana wa munhu;
38  nsimu i misava; loko ku ri mbewu leyinene, vona i vana va mfumo; kambe mfava i vana va lowo homboloka,
39  naswona nala loyi a yi haxeke i Diyavulosi. Ntshovelo i makumu ya mafambiselo lawa ya swilo, naswona vatshoveri i tintsumi.
40  Hikokwalaho, hilaha mfava wu hlengeletiwaka hakona kutani wu hisiwa hi ndzilo, swi ta va tano emakumu ka mafambiselo ya swilo.
41  N’wana wa munhu u ta rhuma tintsumi takwe, kutani emfun’weni wakwe ti ta humesa swilo hinkwaswo leswi khunguvanyisaka ni vanhu lava endlaka swiendlo swo kala nawu,
42  naswona ti ta va hoxa ekheleni ra ndzilo lowu pfurhaka. Kwalaho hi laha ku rila ni ku getsela ka meno ya vona ku nga ta va kona.
43  Enkarhini wolowo lava va lulameke va ta voninga ngopfu kukota dyambu emfun’weni wa Tata wa vona. Loyi a nga ni tindleve a a yingise.
44  “Mfumo wa matilo wu fana ni xuma lexi fihliweke ensin’wini, lexi munhu a xi kumeke kutani a xi fihla; naswona hikwalaho ka ntsako lowu a nga na wona, a famba a ya xavisa swilo leswi a nga na swona kutani a xava nsimu yoleyo.
45  “Nakambe mfumo wa matilo wu fana ni muxavisi la famba-fambaka a lava tiperela letinene.
46  Loko a kuma perela yin’we ya risima lerikulu, a famba a hatlisa a ya xavisa swilo hinkwaswo leswi a a ri na swona kutani a yi xava.
47  “Nakambe mfumo wa matilo wu fana ni rikoka leri nghenisiweke elwandle kutani ri kukuta tinhlampfi ta mixaka hinkwayo.
48  Loko ri tele va ri kokela eribuweni, kuteloko va tshame ehansi, va hlengeletela letinene exibyeni, kambe leti nga riki tinene va ti cukumeta.
49  Swi ta va tano emakumu ka mafambiselo ya swilo: tintsumi ti ta huma kutani ti hambanisa lavo homboloka eka lavo lulama
50  kutani ti ta va hoxa ekheleni ra ndzilo lowu pfurhaka. Kwalaho hi laha ku rila ni ku getsela ka meno ya vona ku nga ta va kona.
51  “Xana mi wu kumile mongo wa swilo leswi hinkwaswo?” Va ku eka yena: “Ina.”
52  Kutani a ku eka vona: “Loko swi ri tano, muleteri un’wana ni un’wana wa le rivaleni, loko a dyondzisiwa ta mfumo wa matilo, u fana ni munhu loyi a nga n’wini wa yindlu, la humesaka swilo leswintshwa ni swa khale evuhlayiselweni byakwe bya xuma.”
53  Loko Yesu a heta swifaniso leswi a suka kwalaho a tsemakanya tiko.
54  Kuteloko a fika etikweni ra rikwavo a sungula ku dyondzisa esinagogeni ya vona, lerova va hlamala va ku: “Xana munhu loyi u byi kume kwihi vutlhari ni mintirho leyi ya matimba?
55  Xana loyi a hi n’wana wa muvatli? Xana mana wakwe a nga vuriwi Mariya, ni vamakwavo a hi Yakobo na Yosefa na Simoni na Yudasi?
56  Naswona vamakwavo va xisati, xana hinkwavo a hi vona lava nga na hina? Kutani, xana munhu loyi u swi kume kwihi swilo leswi hinkwaswo?”
57  Hiloko va sungula ku khunguvanyeka ha yena. Kambe Yesu a ku eka vona: “Muprofeta wa xiximiwa, handle ka le tikweni ra rikwavo ni le ndlwini ya yena n’wini.”
58  Xisweswo kwalaho a nga endlanga mintirho yo tala ya matimba hikwalaho ka ku pfumala ka vona ripfumelo.
14  Enkarhini wolowo Heroda, mufumi wa muganga, a twa ndhuma ya Yesu
2  kutani a ku eka malandza yakwe: “Loyi i Yohane Mukhuvuri. U pfuxiwile eka lava feke, hi yona mhaka leyi mintirho ya matimba yi tirhaka eka yena.”
3  Hikuva Heroda u khome Yohane a n’wi boha a n’wi pfalela ekhotsweni hikwalaho ka Herodiya nsati wa Filipi makwavo.
4  Hikuva Yohane a a hamba a n’wi byela a ku: “A swi pfumeleriwi leswaku u n’wi teka.”
5  Hambiswiritano, nileswi a a lava ku n’wi dlaya, a a chava ntshungu, hikuva a wu n’wi teka a ri muprofeta.
6  Kambe loko ku tlangeriwa siku ra ku velekiwa ka Heroda, n’wana wa Herodiya wa nhwanyana a ri cinela kutani a tsakisa Heroda swinene ngopfu
7  lerova a n’wi tshembisa hi xihlambanyo ku n’wi nyika xin’wana ni xin’wana lexi a nga ta xi kombela.
8  Kutani yena, hi ku byeleteriwa hi mana wakwe, a ku: “Ndzi nyike nhloko ya Yohane Mukhuvuri yi ri enkambaneni.”
9  Hambileswi hosi a yi ri ni gome, hikwalaho ka ku xixima swihlambanyo swa yona ni hikwalaho ka lava vurhameke na yona yi lerisa leswaku va n’wi nyika yona;
10  kutani yi humesa rito ra leswaku ku ya tsemiwa nhloko ya Yohane ekhotsweni.
11  Xisweswo nhloko ya yena yi tisiwa yi ri enkambaneni ivi yi nyikiwa nhwanyana loyi, kutani yena a yi yisa eka mana wakwe.
12  Eku heteleleni vadyondzisiwa vakwe va ta, va teka ntsumbu va wu lahla kutani va ya vikela Yesu.
13  Loko Yesu a twa sweswo, a suka kwalaho hi byatso a ya enhoveni leswaku a va swakwe; kambe mintshungu, loko yi swi twa, yi suka emitini hi milenge yi n’wi landzela.
14  Loko a xika, a vona ntshungu lowukulu; kutani a wu twela vusiwana, a hanyisa vavabyi exikarhi ka wona.
15  Kambe nimadyambu, vadyondzisiwa vakwe va ta eka yena va ku: “Laha hi le nhoveni naswona nkarhi wu fambile swinene; tlherisa mintshungu, leswaku yi ta ya eswimitanini yi ya tixavela swakudya.”
16  Kambe, Yesu a ku eka vona: “A yi fanelanga yi famba: n’wina yi nyikeni swakudya.”
17  Va ku eka yena: “A hi na nchumu laha loko ku nga ri swinkwa swa ntlhanu ni tinhlampfi timbirhi.”
18  A ku: “Swi tiseni eka mina.”
19  Endzhaku a lerisa mintshungu ku vurhama ebyanyini kutani a teka swinkwa swa ntlhanu ni tinhlampfi timbirhi, a languta ehenhla etilweni, a nkhensa, endzhaku ko phema swinkwa, a swi avela vadyondzisiwa vakwe, vadyondzisiwa na vona va avela mintshungu.
20  Hi ndlela yoleyo hinkwavo va dya va xurha, kutani va hlengeleta swiphemu leswi saleke, ku tala swirhundzu swa 12.
21  Hambiswiritano lava dyeke a ku ri vavanuna va kwalomu ka 5 000, ku nga hlayiwi vavasati ni vana lavatsongo.
22  Kutani, handle ko hlwela, a sindzisa vadyondzisiwa vakwe ku khandziya byatso va n’wi rhangela ku ya etlhelo lerin’wana, loko a ri karhi a tlherisa mintshungu.
23  Eku heteleleni, loko a tlherise mintshungu, a tlhandlukela entshaveni a ri yexe a ya khongela. Hambileswi nkarhi a wu fambile, a a ri swakwe endhawini yoleyo.
24  Hi nkarhi lowu, byatso a byi ri ekule ni ribuwa hi timitara ta madzana yo tala, byi nonon’hweriwa hi magandlati, hikuva mheho a yi byi sivela.
25  Kambe hi nkarhi wa vumune wo rindza nivusiku a ta eka vona, a famba ehenhla ka lwandle.
26  Loko va n’wi vona a famba ehenhla ka lwandle, vadyondzisiwa a va karhatekile, va ku: “I xihlola!” Kutani va huwelela hi ku chava.
27  Kambe xikan’we-kan’we Yesu a va byela marito lawa: “Tiyani mbilu, hi mina; mi nga chavi.”
28  Petro a n’wi angula a ku: “Hosi, loko ku ri wena, ndzi lerise ku ta eka wena ndzi ri ehenhla ka mati.”
29  A ku: “Tana!” Hi nkarhi wolowo Petro, a xika ebyatsweni, a famba ehenhla ka mati a ya eka Yesu.
30  Kambe loko a languta xidzedze, a sungula ku chava, kuteloko a sungula ku mbombomela, a huwelela a ku: “Hosi, ndzi ponise!”
31  Hi ku hatlisa Yesu a tshambuluta voko a n’wi khoma kutani a ku eka yena: “Wena wa ripfumelo leritsongo, ha yini u kanakana?”
32  Naswona endzhaku ka loko va nghenile ebyatsweni, xidzedze xi hunguteka.
33  Kutani lava nga ebyatsweni va n’wi nkhinsamela, va ku: “Kunene u N’wana wa Xikwembu.”
34  Kutani va pela ivi va fika eribuweni eGenesareta.
35  Loko vavanuna va ndhawu yoleyo va n’wi vona, va rhuma vanhu emugangeni wolowo hinkwawo, kutani vanhu va n’wi tisela hinkwavo lava a va vabya.
36  Va kombela ku khumba dziva ra nguvu yakwe ya le handle loko swi koteka; naswona hinkwavo lava nga yi khumba va hanyisiwa hi ku helela.
19  Kutani loko Yesu a hete marito lawa, a suka eGaleliya ivi a fika emaaveni ya Yudiya entsungeni wa Yordani.
2  Ni mintshungu leyikulu yi n’wi landzela, kutani a yi hanyisa kwalaho.
3  Kutani Vafarisi va ta eka yena hi xikongomelo xo n’wi ringa, va ku: “Xana swa pfumeleriwa leswaku wanuna a tshika nsati wakwe hi xivangelo xihi na xihi?”
4  A va angula a ku: “Xana a mi hlayanga leswaku loyi a va tumbuluxeke eku sunguleni u va endle va va waxinuna ni waxisati
5  kutani a ku, ‘Hikwalaho ka sweswo, wanuna u ta siya tata wakwe ni mana wakwe naswona u ta namarhela nsati wakwe, kutani lavambirhi va ta va nyama yin’we’?
6  Kutani a va ha ri vambirhi, kambe i nyama yin’we. Hikokwalaho, leswi Xikwembu xi swi paneke swin’we, ku nga tshuki ku va ni munhu la swi hambanisaka.”
7  Va ku eka yena: “Kutani, ha yini Muxe a lerise leswaku wansati a nyikiwa papila ra ku n’wi hlongola ni ku n’wi tshika?”
8  A ku eka vona: “Muxe u mi pfumelele ku tshika vasati va n’wina hikwalaho ko xiya ku nonon’hwa ka timbilu ta n’wina, kambe sweswo a swi nga ri tano ku sukela eku sunguleni.
9  Ndza mi byela leswaku mani na mani la tshikaka nsati wakwe, a teka un’wana, ku nga ri hi xivangelo xa vumbhisa, u endla vuoswi.”
10  Vadyondzisiwa va ku eka yena: “Loko swi ri tano hi wanuna eka nsati wakwe, a hi vutlhari ku teka.”
11  A ku eka vona: “A hi vanhu hinkwavo lava kotaka ku amukela marito lawa, kambe ma amukeriwa hi lava nga ni nyiko ya kona ntsena.
12  Hikuva ku ni vatsheniwa lava nga velekiwa va ri tano ku suka embelekweni wa vamana wa vona, nakambe ku ni vatsheniwa lava nga endliwa vatsheniwa hi vanhu, naswona ku ni vatsheniwa lava nga tiendla vatsheniwa hikwalaho ka mfumo wa matilo. Loyi a nga swi amukelaka a a swi amukele.”
13  Kutani vana lavatsongo va yisiwa eka yena, leswaku a va tlhandleka mavoko, a va khongelela; kambe vadyondzisiwa va va holovela.
14  Hambiswiritano, Yesu a ku: “Tshikani vana lavatsongo, naswona mi nga va siveli ku ta eka mina, hikuva mfumo wa matilo i wa lavo tano.”
15  Hiloko a va tlhandleka mavoko, a suka kwalaho.
16  Kutani waswivo, un’wana a ta eka yena, a ku: “Mudyondzisi, xana ndzi fanele ndzi endla yini leswinene leswaku ndzi kuma vutomi lebyi nga heriki?”
17  A ku eka yena: “Ha yini u ndzi vutisa malunghana ni leswi nga swinene? Lonene i un’we. Kambe, loko u lava ku nghena evuton’wini, hambeta u hlayisa swileriso.”
18  A ku eka yena: “Swihi swa kona?” Yesu a ku: “Hi leswi, U nga tshuki u dlaya hi vomu, U nga tshuki u endla vuoswi, U nga tshuki u yiva, U nga tshuki u nyikela vumbhoni bya mavunwa,
19  Xixima tata wa wena ni mana wa wena, naswona, U fanele u rhandza warikwenu kukota loko u tirhandza.”
20  Jaha leri ri ku eka yena: “Hinkwaswo leswi ndzi swi hlayisile; i yini xin’wana lexi ndzi xi pfumalaka?”
21  Yesu a ku eka yena: “Loko u lava ku va la hetisekeke, famba u ya xavisa leswi nga swa wena u nyika swisiwana kutani u ta va ni xuma etilweni, u ta, u va mulandzeri wa mina.”
22  Loko jaha leri ri twa marito lawa, ri famba ri ri ni gome, hikuva a ri ri ni swilo swo tala.
23  Kambe Yesu a byela vadyondzisiwa vakwe a ku: “Ndza vurisa ndzi ri eka n’wina, swi ta nonon’hwa leswaku munhu la fuweke a nghena emfun’weni wa matilo.
24  Nakambe ndzi ri eka n’wina, Swa olova swinene leswaku kamela yi hundza exuveni xa neleta ku ri ni ku va munhu la fuweke a nghena emfun’weni wa Xikwembu.”
25  Loko vadyondzisiwa va twa sweswo, va hlamala ngopfu swinene, va ku: “Kahle-kahle i mani la nga ponisiwaka?”
26  Loko a va languta exikandzeni, Yesu a ku eka vona: “Eka vanhu leswi a swi koteki, kambe eka Xikwembu swilo hinkwaswo swa koteka.”
27  Kutani Petro a n’wi angula a ku: “Waswivo! Hi siye swilo hinkwaswo hi ku landzela; kahle-kahle hi ta kuma yini?”
28  Yesu a ku eka vona: “Ndzi tiyisile ndzi ri eka n’wina, Eku tumbuluxeni hi vuntshwa, loko N’wana wa munhu a tshama ehansi exiluvelweni xakwe lexi vangamaka, na n’wina lava mi ndzi landzeleke mi ta tshama eswiluvelweni swa 12, mi avanyisa tinyimba ta Israyele ta 12.
29  Naswona un’wana ni un’wana la siyeke tindlu kumbe vamakwavo va xinuna kumbe vamakwavo va xisati kumbe tatana kumbe manana kumbe vana kumbe masimu hikwalaho ka vito ra mina u ta nyikiwa swo tala swinene ku tlula sweswo, naswona u ta dya ndzhaka ya vutomi lebyi nga heriki.
30  “Kambe vo tala lava nga vo sungula va ta va vo hetelela ni lavo hetelela va ta va vo sungula.
24  Kuteloko Yesu a huma etempeleni, vadyondzisiwa vakwe va n’wi tshinelela ku n’wi komba miako ya tempele.
2  A va angula a ku: “Xana ma swi vona swilo leswi hinkwaswo? Ndzi tiyisile ndzi ri eka n’wina, Laha a swi nge endleki leswaku ku siyiwa ribye ehenhla ka ribye rin’wana ri nga wisiwanga.”
3  Loko a ha tshame eNtshaveni ya Mitlhwari, vadyondzisiwa va ya eka yena etlhelweni, va ku: “Hi byele, Xana swilo leswi swi ta endleka rini, naswona xi ta va xihi xikombiso xa vukona bya wena ni xa makumu ya mafambiselo ya swilo?”
4  Kutani Yesu a va hlamula a ku: “Tivoneleni leswaku ku nga vi na munhu la mi hambukisaka;
5  hikuva vo tala va ta ta hi vito ra mina, va ku, ‘Hi mina Kreste,’ naswona va ta hambukisa vo tala.
6  Mi ta twa hi ta tinyimpi ni swiviko swa tinyimpi; vonani leswaku mi nga chavisiwi. Hikuva swilo leswi swi fanele ku endleka, kambe makumu ma ta va ma nga si fika.
7  “Hikuva tiko ri ta pfukela tiko rin’wana ni mfumo wu ta pfukela mfumo wun’wana, kutani ku ta va ni ku kayivela ka swakudya ni ku tsekatseka ka misava ku suka endhawini yin’wana ku ya eka yin’wanyana.
8  Swilo leswi hinkwaswo i ku sungula ka switlhavi swa maxangu.
9  “Kutani vanhu va ta mi nghenisa enhlomulweni, va mi dlaya, naswona mi ta vengiwa hi matiko hinkwawo hikwalaho ka vito ra mina.
10  Nakambe vo tala va ta khunguvanyeka naswona va ta xengana va tlhela va vengana.
11  Naswona ku ta humelela vaprofeta vo tala va mavunwa va hambukisa vo tala;
12  nakambe rirhandzu ra vo tala ri ta hola hikwalaho ka ku engeteleka ka ku kala nawu.
13  Kambe loyi a tiyiseleke ku fika emakumu hi yena la nga ta ponisiwa.
14  Naswona mahungu lamanene lawa ya mfumo ma ta chumayeriwa emisaveni hinkwayo leyi akiweke leswaku byi va vumbhoni ematikweni hinkwawo; kutani hi kona makumu ma nga ta fika.
15  “Hikokwalaho, loko mi vona nchumu lowu nyenyetsaka lowu onhetelaka, hilaha swi vuriweke hakona hi ku tirhisa muprofeta Daniyele, wu yime endhawini yo kwetsima, (muhlayi a a twisise,)
16  kutani lava nga eYudiya a va balekele etintshaveni.
17  Munhu loyi a nge lwangwini ra yindlu a nga xiki a ta humesa nhundzu leyi nga endlwini yakwe;
18  naswona munhu la nge nsin’wini a nga tlheleli endlwini a ya teka nguvu yakwe ya le handle.
19  Khombo eka vavasati lava tikeke ni lava an’wisaka vana emasikwini wolawo!
20  Hambetani mi khongela leswaku ku baleka ka n’wina ku nga fiki hi vuxika, kumbe hi siku ra savata;
21  hikuva endzhaku ka sweswo ku ta va ni nhlomulo lowukulu lowu ku nga si tshamaka ku humelela lowu fanaka na wona hi mpfhuka misava yi va kona ku fikela sweswi, e-e, naswona a wu nge he tlheli wu va kona.
22  Entiyisweni, loko masiku wolawo a ma nga hungutiwanga, ku hava nyama leyi a yi ta ponisiwa; kambe hikwalaho ka vahlawuriwa, masiku wolawo ma ta hungutiwa.
23  “Endzhaku ka sweswo, loko un’wana a ku eka n’wina, ‘Vonani! Hi loyi Kreste,’ kumbe, ‘Hi luya,’ mi nga swi kholwi.
24  Hikuva ku ta humelela lava tivulaka Kreste hi vunwa ni vaprofeta va mavunwa naswona va ta endla mahlori lamakulu ni swihlamariso leswaku va hambukisa ni vahlawuriwa loko swi koteka.
25  Maswivo! Ndzi mi lemukisile ka ha ri emahlweni.
26  Hikokwalaho, loko vanhu va ku eka n’wina, ‘Maswivo! U le mananga,’ mi nga yi; ‘Maswivo! U le makamareni ya le mpfungwe,’ mi nga swi kholwi.
27  Hikuva tanihi leswi rihati ri humaka etindhawini ta le vuxeni, ri voninga ku ya etindhawini ta le vupela-dyambu, swi ta va tano hi vukona bya N’wana wa munhu.
28  Kun’wana ni kun’wana laha ku nga ni ntsumbu, magama ma ta hlengeletana kona.
29  “Hi ku hatlisa endzhaku ka nhlomulo wa masiku wolawo dyambu ri ta hundzuka ntima, ni n’weti a wu nge he humesi ku vonakala ka wona, ni tinyeleti ti ta wa hi le tilweni, ni matimba ya matilo ma ta ninginisiwa.
30  Endzhaku ka sweswo xikombiso xa N’wana wa munhu xi ta humelela etilweni, endzhaku ka sweswo tinyimba hinkwato ta misava ti ta tiba hi xirilo, kutani ti ta vona N’wana wa munhu a ta a ri emapapeni ya tilo hi matimba ni ku vangama lokukulu.
31  U ta rhuma tintsumi takwe hi mpfumawulo lowukulu wa mhalamhala, ti ta hlengeleta vahlawuriwa va yena va huma etimhehweni ta mune, ku suka emakun’wini man’wana ya matilo ku ya emakun’wini man’wanyana.
32  “Kutani dyondzani mhaka leyi hi xifaniso xa nkuwa: Hi ku hatlisa loko rhavi ra wona leritsongo ri sungula ku olova naswona ri humesa matluka, ma swi tiva leswaku ximumu xi le kusuhi.
33  Hi ku fanana na n’wina, loko mi vona swilo leswi hinkwaswo, tivani leswaku u le kusuhi, etinyangweni.
34  Ndzi tiyisile ndzi ri eka n’wina, xitukulwana lexi xi nga ka xi nga hundzi ku nga si humelela swilo leswi hinkwaswo.
35  Tilo ni misava swi ta hundza, kambe marito ya mina ma nga ka ma nga hundzi.
36  “Malunghana ni siku ra kona ni nkarhi wa kona a ku na munhu la swi tivaka, hambi ku ri tintsumi ta le matilweni hambi ku ri N’wana, kambe swi tiviwa hi Tatana ntsena.
37  Hikuva hilaha masiku ya Nowa a ma ri hakona, ni masiku ya vukona bya N’wana wa munhu ma ta va tano.
38  Hikuva kukota leswi a va ri xiswona emasikwini wolawo ya le mahlweni ka ndhambi, va dya, va nwa, vavanuna va teka ni vavasati va hlomisiwa, ku fikela siku leri Nowa a ngheneke ha rona engalaveni;
39  nileswi va nga lemukangiki nchumu ku fikela loko ndhambi yi fika yi va kukula hinkwavo, swi ta va tano ni hi vukona bya N’wana wa munhu.
40  Kutani vavanuna vambirhi va ta va va ri ensin’wini: un’wana u ta tekiwa kasi un’wanyana u ta siyiwa;
41  vavasati vambirhi va ta va va sila eribyeni: un’wana u ta tekiwa kasi un’wanyana u ta siyiwa.
42  Hikokwalaho tshamani mi rindzile, hikuva a mi ri tivi siku leri Hosi ya n’wina yi nga ta ta ha rona.
43  “Kambe tivani nchumu wun’we, leswaku loko n’wini wa yindlu a a tiva nkarhi lowu khamba a ri ta ta ha wona, a a ta va a hitekile a nga pfumelanga leswaku yindlu ya yena yi ngheneriwa.
44  Hikwalaho na n’wina tshamani mi lunghekile, hikuva N’wana wa munhu u ta ta hi nkarhi lowu mi nga wu ehleketiki.
45  “Kahle-kahle i mani hlonga ro tshembeka ni ro tlhariha, leri n’wini wa rona a ri vekeke ehenhla ka va yindlu yakwe, ku va nyika swakudya swa vona hi nkarhi lowu faneleke?
46  Ra tsaka hlonga rero loko n’wini wa rona a fika a nga ta ri kuma ri endla tano!
47  Ndzi tiyisile ndzi ri eka n’wina, U ta ri veka ehenhla ka hinkwaswo leswi nga swa yena.
48  “Kambe loko hlonga lero biha ro tshuka ri tibyela embilwini ri ku, ‘N’wini wa mina wa hlwela,’
49  ivi ri sungula ku ba mahlonga-kulobye ri tlhela ri dya ni ku nwa ni swidakwa leswikulu,
50  n’wini wa hlonga rero u ta ta hi siku leri ri nga ri langutelangiki ni hi nkarhi lowu ri nga wu tiviki,
51  kutani u ta ri xupula hi ndlela leyi vavaka swinene naswona u ta ri avela endhawini yin’we ni vakanganyisi. Kwalaho hi laha ku rila ni ku getsela ka meno ya rona ku nga ta va kona.
5  Loko a vona mintshungu, a tlhandlukela entshaveni; naswona loko a tshame ehansi, vadyondzisiwa vakwe va ta eka yena;
2  kutani a pfula nomu, a sungula ku va dyondzisa, a ku:
3  “Va tsaka lava khathalaka hi xilaveko xa vona xa moya, hikuva mfumo wa matilo i wa vona.
4  “Va tsaka lava kololaka, hikuva va ta chaveleriwa.
5  “Va tsaka lava nga ni moya wo rhula, hikuva va ta dya ndzhaka ya misava.
6  “Va tsaka lava nga ni ndlala ni torha ra leswo lulama, hikuva va ta xurha.
7  “Va tsaka lava nga ni tintswalo, hikuva va ta kombiwa tintswalo.
8  “Va tsaka lavo tenga embilwini, hikuva va ta vona Xikwembu.
9  “Va tsaka lava kondletelaka ku rhula, hikuva va ta vuriwa ‘vana va Xikwembu.’
10  “Va tsaka lava xanisiweke hikwalaho ka ku lulama, hikuva mfumo wa matilo i wa vona.
11  “Ma tsaka n’wina loko vanhu va mi rhukana ni ku mi xanisa ni ku mi hembela hi swilo hinkwaswo swo homboloka hikwalaho ka mina.
12  Tsakani mi khana, hikuva hakelo ya n’wina i yikulu ematilweni; hikuva ni vaprofeta lava mi rhangeleke va xanisiwe tano.
13  “N’wina mi munyu wa misava; kambe loko munyu wu heleriwa hi ntamu wa wona, ku dzunga ka wona ku nga pfuxetisiwa ku yini? A wu nge he tirhi nchumu kambe wu ta cukumetiwa ehandle wu kandziyeriwa hi vanhu.
14  “N’wina mi ku vonakala ka misava. Muti a wu nge fihleki loko wu akiwe ehenhla ka ntshava.
15  Vanhu va lumeka rivoni va ri veka ehenhla ka xo tlhandleka rivoni, ku nga ri ehansi ka xirhundzu xo pima, kutani ri voningela hinkwavo lava nga endlwini.
16  Hi ku fanana ku voninga ka n’wina a ku vonakale emahlweni ka vanhu, leswaku va ta vona mintirho ya n’wina leyinene kutani va vangamisa Tata wa n’wina la nge matilweni.
17  “Mi nga ehleketi leswaku ndzi tele ku ta lovisa Nawu kumbe Vaprofeta. Ndzi tele ku ta hetisisa, ku nga ri ku ta lovisa;
18  hikuva ndzi tiyisile ndzi ri eka n’wina, matilo ni misava swi nga hatlisa swi nyamalala ku ri ni ku va nhlanga yin’we leyitsongo eka hinkwato kumbe xipetlu xin’we xi nyamalala eNawini ku nga si endleka swilo hinkwaswo.
19  Hikokwalaho, un’wana ni un’wana la tlulaka xin’wana xa swileriso leswi leswitsongo a tlhela a dyondzisa vanhu ku swi tlula, u ta vuriwa ‘lontsongo’ emfun’weni wa matilo. Kambe mani na mani la swi endlaka a tlhela a swi dyondzisa, yena u ta vuriwa ‘lonkulu’ emfun’weni wa matilo.
20  Hikuva ndzi ri eka n’wina, loko ku lulama ka n’wina ku nga andzi ku tlula lokuya ka vatsari ni Vafarisi, mi nga ka mi nga ngheni emfun’weni wa matilo.
21  “Mi swi twile leswaku lava khale va byeriwe leswi, ‘U nga tshuki u dlaya hi vomu; kambe mani na mani la dlayaka hi vomu u ta tihlamulela ehubyeni ya vuavanyisi.’
22  Hambiswiritano, mina ndzi mi byela leswaku un’wana ni un’wana la tshamelaka ku karihela makwavo u ta tihlamulela ehubyeni ya vuavanyisi; kambe mani na mani la vulavulaka ni makwavo hi rito leri nga vulekiki ra xihlekulo u ta tihlamulela eHubyeni Leyikulu; kasi mani na mani la nge, ‘Xiphukuphuku ndziwena,’ u ta lulameriwa hi Gehena ya ndzilo.
23  “Hikwalaho, loko u tisa nyiko ya wena ealitarini kutani u tsundzuka kwalaho leswaku ku ni mhaka leyi makwenu a ku hehlaka ha yona,
24  siya nyiko ya wena kwalaho mahlweni ka alitari, u famba; u rhanga u ya endla ku rhula ni makwenu, kutani loko u vuya, u nyikela nyiko ya wena.
25  “Lulamisa timhaka hi ku hatlisa ni loyi a ku mangalelaka enawini loko mi ri karhi mi ya kona, leswaku hi ndlela yo karhi mumangaleri a nga ku yisi eka muavanyisi, ni leswaku muavanyisi a nga ku yisi eka mutirhi wa le hubyeni, kutani u hoxiwa ekhotsweni.
26  Kunene ndzi ri eka wena, Hakunene a wu nge humi kwalaho u nga si humesa mali ya nsimbi yo hetelela ya ntikelo wa le hansi swinene.
27  “Mi swi twile leswaku ku vuriwe leswi, ‘U nga tshuki u endla vuoswi.’
28  Kambe ndza mi byela leswaku un’wana ni un’wana la tshamelaka ku languta wansati lerova a n’wi navela, ana se u endle vuoswi na yena embilwini ya-​kwe.
29  Kutani, loko tihlo rero ra wena ra xinene ri ku khunguvanyisa, ri xokole u ri cukumeta ekule na wena. Hikuva swi antswa ngopfu leswaku u lahlekeriwa hi xin’we xa swirho swa wena ku ri ni ku va miri wa wena hinkwawo wu hoxiwa eGehena.
30  Nakambe, loko voko ra wena ra xinene ri ku khunguvanyisa, ri tseme u ri cukumeta ekule na wena. Hikuva swi antswa ngopfu leswaku u lahlekeriwa hi xin’we xa swirho swa wena ku ri ni ku va miri wa wena hinkwawo wu rhelela wu ya eGehena.
31  “Ku tlula kwalaho ku vuriwe leswaku, ‘Un’wana ni un’wana la tshikaka nsati wakwe, a a n’wi nyike papila ra ku dlaya vukati.’
32  Hambiswiritano, mina ndzi ri eka n’wina, un’wana ni un’wana la tshikaka nsati wakwe, loko ku nga ri hikwalaho ka vumbhisa, u n’wi hoxa endzingweni wo endla vuoswi, naswona un’wana ni un’wana la tekaka wansati la tshikiweke u endla vuoswi.
33  “Nakambe mi swi twile leswi nga vuriwa eka lava va minkarhi ya khale, ‘U nga tshuki u hlambanya u nga endli, kambe u fanele u hetisisa switshembiso swa wena leswi u swi hlambanyeke eka Yehovha.’
34  Hambiswiritano, mina ndzi ri eka n’wina: Mi nga tshuki mi hlambanya nikatsongo, hambi ku ri hi tilo, hikuva i xiluvelo xa Xikwembu;
35  hambi ku ri hi misava, hikuva i vunavelo bya milenge ya xona; hambi ku ri hi Yerusalema, hikuva i muti wa Hosi leyikulu.
36  Hambi ku ri hi nhloko ya wena u nga hlambanyi hikuva a wu nge wu hundzuli nsisi ni wun’we wu va wo basa kumbe wa ntima.
37  Kambe ntsena Ina wa n’wina a a ve Ina, E-e wa n’wina a va E-e; hikuva leswi tlulaka leswi swi huma eka lowo homboloka.
38  “Mi swi twile leswaku ku vuriwe va ku, ‘Tihlo hi tihlo, tino hi tino.’
39  Hambiswiritano, mina ndzi ri eka n’wina: Mi nga n’wi kaneti la hombolokeke; kambe hambi ku ri mani la mi makalaka erhameni ra xinene, hundzuluxelani ni lerin’wana eka yena.
40  Naswona loko munhu a lava ku ya na wena ehubyeni leswaku a ta kuma nguvu ya wena ya le ndzeni, tlhela u tshika ni nguvu ya wena ya le handle a famba na yona;
41  naswona loko un’wana loyi a nga ni vulawuri a ku sindzisa ku endla ntirho wo famba khilomitara yin’we, famba na yena tikhilomitara timbirhi.
42  Nyika la kombelaka eka wena, naswona u nga n’wi fularheli loyi a lavaka ku lomba eka wena handle ka ntswalo.
43  “Mi swi twile leswaku ku vuriwe va ku, ‘U fanele u rhandza warikwenu u venga nala wa wena.’
44  Hambiswiritano, mina ndzi ri eka n’wina: Hambetani mi rhandza valala va n’wina, mi khongelela lava mi xanisaka;
45  leswaku mi tikombisa mi ri vana va Tata wa n’wina la nge matilweni, tanihi leswi a tsuvukisaka dyambu ra yena eka vanhu vo homboloka ni lavanene naswona a nisaka mpfula yakwe ehenhla ka vanhu lava lulameke ni lava nga lulamangiki.
46  Hikuva loko mi rhandza lava mi rhandzaka, mi vuyeriwa hi yini? Xana valuvisi na vona a va endli nchumu lowu fanaka?
47  Kutani loko mi xeweta vamakwenu ntsena, i yini xo hlawuleka lexi mi xi endlaka? Xana vanhu va matiko na vona a va endli nchumu lowu fanaka?
48  Hikwalaho mi fanele mi va lava hetisekeke, tanihi leswi Tata wa n’wina wa le tilweni a hetisekeke.
15  Kutani Vafarisi ni vatsari lava humaka eYerusalema va ta eka Yesu, va ku:
2  “Ha yini vadyondzisiwa va wena va tlula ndhavuko wa vanhu va minkarhi ya khale? Hi xikombiso, a va hlambi mavoko loko va lava ku dya swakudya.”
3  A va angula a ku: “Ha yini na n’wina mi tlula xileriso xa Xikwembu hikwalaho ka ndhavuko wa n’wina?
4  Hi xikombiso, Xikwembu xi te, ‘Xixima tata wa wena ni mana wa wena’; naswona, ‘La rhukanaka tata wakwe kumbe mana wakwe a a dlayiwe.’
5  Kambe n’wina mi ri, ‘Hambi ku ri mani la byelaka tata wakwe kumbe mana wakwe a ku: “Xin’wana ni xin’wana lexi ndzi nga na xona lexi ndzi nga ku pfunaka ha xona i nyiko leyi nyikeriweke eka Xikwembu,”
6  a nga fanelanga a xixima tata wakwe nikatsongo.’ Kutani mi endle rito ra Xikwembu ri nga tirhi hikwalaho ka ndhavuko wa n’wina.
7  N’wina vakanganyisi, Esaya u profete hilaha ku faneleke malunghana na n’wina, loko a ku,
8  ‘Vanhu lava va ndzi xixima hi milomu ya vona, kambe timbilu ta vona ti le kule swinene na mina.
9  Va tama va ndzi gandzela swa hava, hikuva va dyondzisa swileriso swa vanhu va swi endla tidyondzo leti nga enawini.’”
10  Hiloko a vitana ntshungu wu ta ekusuhi kutani a ku eka wona: “Yingisani mi tlhela mi kuma mongo wa swona:
11  Leswi nyamisaka munhu a hi swona leswi nghenaka enon’wini wakwe; kambe munhu u nyamisiwa hi leswi humaka enon’wini wakwe.”
12  Kutani vadyondzisiwa va ta, va ku eka yena: “Xana wa swi tiva leswaku Vafarisi va khunguvanyekile loko va twa leswi u swi vuleke?”
13  A angula a ku: “Ximilana xin’wana ni xin’wana lexi nga byariwangiki hi Tata wa mina wa le tilweni xi ta simuriwa.
14  Va tshikeni. I vakongomisi lava feke mahlo. Kutani, loko munhu la feke mahlo a kongomisa munhu la feke mahlo, havambirhi va ta wela emugodini.”
15  Petro a n’wi angula a ku: “Hi hlamusele kahle xifaniso lexi.”
16  Hiloko a ku: “Xana na n’wina a mi si twisisa?
17  Xana a mi swi lemuki leswaku xin’wana ni xin’wana lexi nghenaka enon’wini xi hundzela emarhumbyini kutani xi humela enkululweni?
18  Hambiswiritano, swilo leswi humaka enon’wini swi huma embilwini, kutani swilo sweswo hi swona leswi nyamisaka munhu.
19  Hi xikombiso, embilwini ku huma ku anakanya ko homboloka, ku dlaya hi vomu, vuoswi, vumbhisa, vukhamba, vumbhoni bya mavunwa ni swisandzu.
20  Leswi hi swona swilo leswi nyamisaka munhu; kambe ku dya swakudya hi mavoko lama nga hlambiwangiki a swi n’wi nyamisi munhu.”
21  Loko a suka kwalaho, Yesu u ye etindhawini ta Tiri na Sidoni.
22  Kutani waswivo, wansati wa Mufenikiya la humaka eswifundzheni sweswo a huwelela hi matimba, a ku: “Vana ni tintswalo eka mina, Hosi, N’wana wa Davhida. N’wana wa mina wa nhwanyana u ngheniwe ngopfu hi madimona.”
23  Kambe a nga vulanga nchumu ku n’wi hlamula. Kutani vadyondzisiwa vakwe va ya eka yena va n’wi kombela va ku: “N’wi tlherise; hikuva u ya emahlweni a huwelela a hi landzelela.”
24  A hlamula a ku: “A ndzi rhumiwanga eka un’wana ni un’wana kambe ndzi rhumiwe eka tinyimpfu leti lahlekeke ta yindlu ya Israyele.”
25  Loko wansati yoloye a fika u sungule ku n’wi nkhinsamela a ku: “Hosi, ndzi pfune!”
26  A hlamula a ku: “A swi lulamanga ku teka xinkwa xa vana u xi hoxela swimbyanyana.”
27  Yena a ku: “Ina, Hosi; kambe entiyisweni swimbyanyana swi dya mahlanhla lawa ma waka etafuleni ra vini va swona.”
28  Kutani Yesu a n’wi angula a ku: “Wena wansati, ripfumelo ra wena i rikulu; a swi endleke hilaha u navelaka hakona.” Xisweswo n’wana wakwe wa nhwanyana a hola ku sukela hi nkarhi wolowo.
29  Loko a tsemakanya tiko ku suka kwalaho, Yesu u fike ekusuhi ni lwandle ra Galeliya, kutani, endzhaku ko tlhandlukela entshaveni, a tshama kwalaho.
30  Kutani mintshungu leyikulu yi n’wi tshinelela, yi ri ni vanhu lava khutaka, lava lamaleke, lava feke mahlo, timbheveve ni van’wana vo tala, hiloko va va tshamisisa kahle emilengeni ya yena, kutani a va hanyisa;
31  hiloko ntshungu wu hlamala loko wu vona timbheveve ti vulavula ni lava khutaka va famba ni lava feke mahlo va vona, kutani va vangamisa Xikwembu xa Israyele.
32  Kambe Yesu a vitana vadyondzisiwa vakwe va ta eka yena ivi a ku: “Ntshungu lowu ndzi wu twela vusiwana, hikuva swi endla masiku manharhu wu tshame na mina naswona a wu na swakudya; kutani a ndzi lavi ku wu tlherisa wu ri ni ndlala. Swi nga ha endleka wu gon’wela egondzweni.”
33  Hambiswiritano, vadyondzisiwa va ku eka yena: “Hi kwihi laha hi nga ta kuma swinkwa leswi eneleke swo xurhisa ntshungu wo tanihi lowu laha nhoveni?”
34  Hiloko Yesu a ku eka vona: “Xana mi ni swinkwa swingani?” Va ku: “Swa nkombo ni tinhlampfi ti nga ri tingani.”
35  Kutani, endzhaku ko lerisa ntshungu leswaku wu vurhama,
36  a teka swinkwa swa nkombo ni tinhlampfi, naswona loko a nkhensile, a swi phemelela a sungula ku avela vadyondzisiwa, vadyondzisiwa na vona va avela mintshungu.
37  Kutani hinkwavo va dya va xurha, naswona va hlengeleta swiphemu leswi saleke ku tala swirhundzu swo phamela swa nkombo.
38  Kambe ku dye vavanuna va 4 000 ku nga hlayiwi vavasati ni vana lavatsongo.
39  Eku heteleleni, loko a tlherise mintshungu, a nghena ebyatsweni a ya eswifundzheni swa Magadani.
20  “Hikuva mfumo wa matilo wu fana ni munhu, loyi a nga n’wini wa yindlu, la humeke nimixo swinene ku ya thola vatirhi lava nga ta tirha ensin’wini yakwe ya vhinya.
2  Loko a pfumelelane ni vatirhi vakwe hi denari hi siku, a va rhuma va ya ensin’wini yakwe ya vhinya.
3  A tlhela a huma kwalomu ka awara ya vunharhu, a vona van’wana lava a va nga thoriwanga va yimile endhawini ya ku xavisela;
4  ni ka volavo a ku, ‘Na n’wina, yanani ensin’wini ya vhinya, naswona xin’wana ni xin’wana lexi lulameke ndzi ta mi nyika xona.’
5  Kutani va famba. Nakambe a huma kwalomu ka awara ya vutsevu ni ya vukaye a endla hilaha ku fanaka.
6  Eku heteleleni, kwalomu ka awara ya vu-11 a huma kutani a kuma van’wana va yimile, a ku eka vona, ‘Ha yini mi yime laha siku hinkwaro mi nga thoriwi?’
7  Va ku eka yena, ‘Hikuva a ku na munhu la nga hi thola.’ A ku eka vona, ‘Na n’wina yanani ensin’wini ya vhinya.’
8  “Loko ri pela, n’wini wa nsimu ya vhinya a byela munhu wakwe la yi langutelaka a ku, ‘Vitana vatirhi u va holela, ku sungula eka lavo hetelela ku ya eka lavo sungula.’
9  Loko ku fika vanhu lava sunguleke ku tirha hi awara ya vu-11, un’wana ni un’wana a kuma denari.
10  Kutani, loko lavo sungula va fika, a va tibyele leswaku va ta kuma muholo lowu engetelekeke; kambe na vona va kuma muholo wa denari.
11  Loko va wu kumile, va sungula ku gungula va sola n’wini wa yindlu
12  va ku, ‘Lavo hetelela va tirhe awara yin’we; kambe na vona u va ringanisa na hina lava hi tiyiseleke ndzhwalo wa siku ni mumu lowukulu!’
13  Kambe a hlamula un’wana wa vona a ku, ‘Nandzuwe, a ndzi ku endlanga nchumu lexi hoxeke. U pfumelelane na mina hi denari, a hi swona ke?
14  Teka leswi nga swa wena u famba. Ndzi lava ku holela lowo hetelela ku ringana na wena.
15  Xana a ndzi pfumeleriwi ku endla leswi ndzi swi lavaka hi swilo swa mina? Kumbe tihlo ra wena ri hombolokile hileswi mina ndzi nga lonene ke?’
16  Hi ndlela leyi lavo hetelela va ta va vo sungula, kutani lavo sungula va ta va vo hetelela.”
17  Leswi a a ri kusuhi ni ku tlhandlukela eYerusalema, Yesu a teka vadyondzisiwa va 12 exihundleni a famba, loko va ri egondzweni a va byela a ku:
18  “Maswivo! Hi tlhandlukela eYerusalema, naswona N’wana wa munhu u ta nyiketiwa eka vaprista lavakulu ni le ka vatsari, kutani va ta n’wi gwevela rifu,
19  naswona va ta n’wi nyiketa eka vanhu va matiko leswaku va endla xihlekiso ha yena ni ku n’wi ba kutani va n’wi belela, naswona u ta pfuxiwa hi siku ra vunharhu.”
20  Endzhaku ka sweswo mana wa vana va Zebediya a ya ni vana vakwe eka yena, a n’wi nkhinsamela, a kombela swo karhi eka yena.
21  A ku eka wansati: “Xana u lava yini?” Wansati a ku eka yena: “Vula rito ra leswaku vana va mina lava vambirhi va tshama emfun’weni wa wena, un’wana evokweni ra wena ra xinene un’wanyana eka lera ximatsi.”
22  Yesu a hlamula a ku: “Vanhu ndzin’wina, a mi swi tivi leswi mi swi kombelaka. Xana mi nga swi kota ku nwa eka xinwelo lexi ndzi nga ta nwa eka xona?” Va ku eka yena: “Ina.”
23  A ku eka vona: “Hakunene mi ta nwela exinwelweni xa mina, kambe loko ku ri ku tshama evokweni ra mina ra xinene ni ra ximatsi a hi swa mina ku swi nyika van’wana, kambe i swa lava lunghiseriweke swona hi Tata wa mina.”
24  Loko lavan’wana va khume va swi twa, va hlundzukela vanhu lava vambirhi lava a va ri vamakwavo.
25  Kambe Yesu, a va vitanela eka yena, a ku: “Ma swi tiva leswaku vafumi va matiko va ma tikisela naswona vanhu lavakulu va ma lawula.
26  A swi fanelanga swi va tano exikarhi ka n’wina; kambe mani na mani la lavaka ku va lonkulu exikarhi ka n’wina u fanele ku va mutirheli wa n’wina,
27  naswona mani na mani la lavaka ku va wo sungula exikarhi ka n’wina u fanele ku va hlonga ra n’wina.
28  Tanihi leswi N’wana wa munhu a nga telangiki ku tirheriwa, kambe a teleke ku tirhela ni ku nyikela moya-xiviri wakwe wu va nkutsulo wa lavo tala.”
29  Kutani loko va ri karhi va huma eYeriko ntshungu lowukulu wu n’wi landzela.
30  Kutani waswivo, vanhu vambirhi lava feke mahlo a va tshame etlhelweni ka gondzo, loko va twa leswaku Yesu wa hundza, va huwelela va ku: “Hosi, vana ni tintswalo eka hina, wena N’wana wa Davhida!”
31  Kambe ntshungu wu va byela hi ku kongoma leswaku va miyela; kambe va huwelela hilaha ku twalaka swinene, va ku: “Hosi, vana ni tintswalo eka hina, wena N’wana wa Davhida!”
32  Kutani Yesu a yima, a va vitana ivi a ku: “Xana mi lava leswaku ndzi mi endlela yini?”
33  Va ku eka yena: “Hosi, pfula mahlo ya hina.”
34  Hi ku susumetiwa hi ntwela-vusiwana, Yesu a khumba mahlo ya vona, xikan’we-kan’we va sungula ku vona, kutani va n’wi landzela.
1  Buku ya matimu ya Yesu Kreste, n’wana wa Davhida, n’wana wa Abrahama:
2  Abrahama u ve tata wa Isaka;Isaka u ve tata wa Yakobe;Yakobe u ve tata wa Yuda ni wa vamakwavo;
3  Yuda u ve tata wa Faresi na Zara hi Tamari;Faresi u ve tata wa Hezroni;Hezroni u ve tata wa Rhamu;
4  Rhamu u ve tata wa Aminadaba;Aminadaba u ve tata wa Nasoni;Nasoni u ve tata wa Salmoni;
5  Salmoni u ve tata wa Bowazi hi Rahava;Bowazi u ve tata wa Obede hi Rhuti;Obede u ve tata wa Yese;
6  Yese u ve tata wa Davhida lowa hosi.Davhida u ve tata wa Solomoni hi nsati wa Uriya;
7  Solomoni u ve tata wa Rehobuwama;Rehobuwama u ve tata wa Abiya;Abiya u ve tata wa Asa;
8  Asa u ve tata wa Yehoxafati;Yehoxafati u ve tata wa Yehorama;Yehorama u ve tata wa Uziya;
9  Uziya u ve tata wa Yohatama;Yohatama u ve tata wa Akazi;Akazi u ve tata wa Hezekiya;
10  Hezekiya u ve tata wa Manase;Manase u ve tata wa Amoni;Amoni u ve tata wa Yosiya;
11  Yosiya u ve tata wa Yekoniya ni wa vamakwavo hi nkarhi lowu va yisiweke ha wona eBabilona.
12  Endzhaku ko yisiwa eBabilona, Yekoniya u ve tata wa Salatiyele;Salatiyele u ve tata wa Zerubabele;
13  Zerubabele u ve tata wa Abiyudi;Abiyudi u ve tata wa Eliyakimi;Eliyakimi u ve tata wa Azori;
14  Azori u ve tata wa Sadoki;Sadoki u ve tata wa Akimi;Akimi u ve tata wa Eliyudi;
15  Eliyudi u ve tata wa Eliyazara;Eliyazara u ve tata wa Matani;Matani u ve tata wa Yakobe;
16  Yakobe u ve tata wa Yosefa nuna wa Mariya, loyi Yesu la vuriwaka Kreste a velekiweke hi yena.
17  Kutani, switukulwana hinkwaswo ku sukela eka Abrahama ku fikela eka Davhida a ku ri switukulwana swa 14, ku sukela eka Davhida ku fikela eku yisiweni ka vona eBabilona a ku ri switukulwana swa 14, naswona ku sukela eku yisiweni ka vona eBabilona ku fikela eka Kreste a ku ri switukulwana swa 14.
18  Kambe ku velekiwa ka Yesu Kreste a ku ri hi ndlela leyi. Hi nkarhi lowu mana wakwe Mariya a a tshembisane ku tekana na Yosefa, u kumeke a ri ni khwiri leri vangiweke hi moya lowo kwetsima va nga si hlangana.
19  Hambiswiritano, Yosefa nuna wakwe, hikwalaho ka leswi a a lulamile naswona a a nga lavi ku n’wi endla xihlekiso eka vanhu, u kunguhate ku n’wi tshika exihundleni.
20  Kambe endzhaku ka loko a ehleketisise hi swilo leswi, waswivo, ntsumi ya Yehovha yi humelela eka yena hi norho, yi ku: “Yosefa, n’wana wa Davhida, u nga chavi ku teka Mariya nsati wa wena u famba na yena ekaya, hikuva leswi a xurheke swona swi vangiwe hi moya lowo kwetsima.
21  Yena u ta veleka n’wana wa jaha, naswona u fanele u n’wi thya vito ra Yesu, hikuva u ta ponisa vanhu va ka vona eswidyohweni swa vona.”
22  Kahle-kahle hinkwaswo leswi swi humelerile leswaku ku hetiseka leswi vuriweke hi Yehovha hi muprofeta wakwe, a ku:
23  “Waswivo! Nhwana u ta tika kutani u ta veleka n’wana wa jaha, vito ra yena va ta n’wi thya Emanuwele,” leri loko ri hundzuluxeriwa ri nge, “Xikwembu Xi Na Hina.”
24  Hiloko Yosefa a pfuka evurhongweni ivi a endla hilaha ntsumi ya Yehovha yi n’wi leriseke hakona, kutani a teka nsati wakwe a famba na yena ekaya.
25  Kambe a nga n’wi tivanga ku fikela loko a veleka n’wana wa jaha; a n’wi thya vito ra Yesu.
2  Endzhaku ka loko Yesu a velekiwile eBetlehema wa Yudiya emasikwini ya Heroda lowa hosi, waswivo, vangoma va swilo swa le mpfhukeni lava humaka etindhawini ta le vuxeni va ta eYerusalema,
2  va ku: “U kwihi loyi a nga velekeriwa ku va hosi ya Vayuda? Hikuva hi vone nyeleti ya yena loko hi ri evuxeni, kutani hi tele ku ta n’wi nkhinsamela.”
3  Loko Hosi Heroda a twa leswi, a karhateka, ni muti hinkwawo wa Yerusalema wu karhateka swin’we na yena;
4  loko a hlengelete hinkwavo vaprista lavakulu ni vatsari va tiko, a sungula ku va vutisisa laha Kreste a a ta velekeriwa kona.
5  Va ku eka yena: “EBetlehema wa Yudiya; hikuva swi tsariwe tano hi ku tirhisa muprofeta,
6  ‘Wena Betlehema wa tiko ra Yuda, hakunene a wu muti lowu nga nyawuriki nikatsongo exikarhi ka valawuri va Yuda; hikuva eka wena ku ta huma la lawulaka, la nga ta risa vanhu va mina, ku nga Israyele.’”
7  Heroda a vitanela vangoma va swilo swa le mpfhukeni exihundleni kutani a kumisisa hi vukheta eka vona nkarhi wa ku humelela ka nyeleti;
8  hiloko a va rhuma eBetlehema, a ku: “Fambani mi ya lava n’wana lontsongo hi vukheta, naswona mi vuya mi ta ndzi vikela loko mi n’wi kumile, leswaku na mina ndzi ta ya n’wi nkhinsamela.”
9  Loko va twe leswi hosi yi swi vuleke, va khoma ndlela; kutani waswivo, va rhangeriwa hi nyeleti leyi va yi voneke loko va ri evuxeni, yi fika yi yima ehenhla ka laha n’wana lontsongo a a ri kona.
10  Kuteloko va vona nyeleti, va tsaka swinene.
11  Kutani loko va nghena endlwini, va vona n’wana lontsongo a ri na Mariya mana wakwe, va wela ehansi, va n’wi nkhinsamela. Va tlhela va pfula xuma xa vona kutani va n’wi ha tinyiko ta nsuku, murhi wa risuna ni mira.
12  Hambiswiritano, leswi Xikwembu a xi va lemukisile enorhweni leswaku va nga vuyeli eka Heroda, va tlhelela etikweni ra vona hi ndlela yin’wana.
13  Loko va tlherile, waswivo, ntsumi ya Yehovha yi humelela hi norho eka Yosefa, yi ku: “Pfuka, teka n’wana lontsongo ni mana wakwe u balekela aEgipta, u tshama kona kukondza ndzi humesa rito; hikuva ku nga ri khale Heroda u ta lavisisa n’wana lontsongo leswaku a n’wi dlaya.”
14  Kutani a pfuka, a teka n’wana lontsongo ni mana wakwe nivusiku, a suka a ya aEgipta,
15  a tshama kona kukondza Heroda a fa, leswaku ku hetiseka leswi nga vuriwa hi Yehovha hi muprofeta wakwe, a ku: “Ndzi vitane n’wana wa mina a huma aEgipta.”
16  Kutani Heroda, loko a vona leswaku vangoma va swilo swa le mpfhukeni va n’wi tlhariherile, a fikeriwa hi vukarhi lebyikulu, kutani a lerisa leswaku ku ya dlayiwa vana hinkwavo va vafana eBetlehema ni le migangeni hinkwayo ya wona, lava sukelaka eka malembe mambirhi hi vukhale ku ya ehansi, hi ku ya hi nkarhi lowu a nga wu kumisisa hi vukheta eka vangoma va swilo swa le mpfhukeni.
17  Kutani ku hetiseka leswi nga vuriwa hi Yeremiya lowa muprofeta, a ku:
18  “Ku twakale rito eRhama, ku rila ni ku kalakala lokukulu; a ku ri Rahele a rilela vana vakwe, naswona a a nga lavi ku chaveleriwa, hikuva a va ha ri kona.”
19  Loko Heroda a file, waswivo, ntsumi ya Yehovha yi humelela hi norho eka Yosefa aEgipta
20  kutani yi ku: “Pfuka, teka n’wana lontsongo ni mana wakwe, u khoma ndlela u ya etikweni ra Israyele, hikuva lava a va lava moya-xiviri wa n’wana lontsongo va file.”
21  Kutani a pfuka, a teka n’wana lontsongo ni mana wakwe, a ya etikweni ra Israyele.
22  Kambe loko a twa leswaku Arkelawusi i hosi ya Yudiya ematshan’weni ya tata wakwe Heroda, a chava ku ya kona. Tlhandlakambirhi, loko Xikwembu xi n’wi lemukisile enorhweni, a suka a ya etikweni ra Galeliya,
23  kutani a fika a tshama emutini lowu vuriwaka Nazareta, leswaku ku hetiseka leswi nga vuriwa hi ku tirhisa vaprofeta: “U ta vuriwa Munazareta.”
3  Emasikwini wolawo ku fika Yohane Mukhuvuri a chumayela emananga ya Yudiya,
2  a ku: “Hundzukani, hikuva mfumo wa matilo wu tshinele.”
3  Entiyisweni, leswi hi leswi swi nga vuriwa hi nomu wa Esaya lowa muprofeta hi marito lawa: “Yingisani! Ku ni loyi a huwelelaka emananga, ‘Lunghiselelani ndlela ya Yehovha! Endlani magondzo yakwe ma lulama.’”
4  Kambe yena Yohane loyi, a a ri ni swiambalo leswi endliweke hi voya bya kamela ni vamba ra dzovo emasengeni; swakudya swakwe a ku ri tinjiya ni vulombe bya nhova.
5  Kutani Yerusalema ni tiko hinkwaro ra Yudiya ni tiko hinkwaro ra le kusuhi na Yordani ri huma ri ya eka yena,
6  a a khuvula vanhu eNambyeni wa Yordani, va vula swidyoho swa vona erivaleni.
7  Loko a vona vo tala va Vafarisi ni Vasaduki va ta enkhuvulweni, a ku eka vona: “N’wina vana va timhiri, i mani loyi a nga mi lemukisa leswaku mi balekela vukarhi lebyi taka?
8  Xisweswo, humesani mbhandzu lowu kombisaka ku hundzuka;
9  naswona mi nga vi na ntiya-nhlana wa ku tibyela mi ku, ‘Tata wa hina i Abrahama.’ Hikuva ndza mi byela leswaku Xikwembu xi nga vumbela Abrahama vana hi maribye lawa.
10  Ana xihloka xi le timitswini ta mirhi; kutani, murhi wun’wana ni wun’wana lowu nga humesiki mbhandzu lowunene wu fanele ku tsemiwa wu wa, wu hoxiwa endzilweni.
11  Loko ku ri mina, ndzi mi khuvula hi mati hileswi mi hundzukeke; kambe loyi a taka endzhaku ka mina wa ndzi tlula hi matimba, loyi maphaxani ya yena swi nga ndzi faneriki ku ma hluvula. Yena u ta mi khuvula hi moya lowo kwetsima ni hi ndzilo.
12  U khome rihlelo rakwe ro peperha, naswona u ta basisa xivuya xakwe hilaha ku heleleke, nakambe u ta hlengeletela koroni yakwe exitlatini, kambe mungu u ta wu hisa hi ndzilo lowu nga ta ka wu nga timeki.”
13  Hiloko Yesu a suka eGaleliya a ya eYordani eka Yohane, leswaku a ta khuvuriwa hi yena.
14  Kambe yena a ringeta ku n’wi sivela, a ku: “Hi mina ndzi fanelaka ku khuvuriwa hi wena, ha yini wena u ta eka mina?”
15  Yesu a n’wi angula a ku: “Ndzi khuvule sweswi, hikuva hi ndlela yoleyo swa hi fanela ku hetisisa hinkwaswo leswi lulameke.” Hiloko a tshika ku n’wi sivela.
16  Loko Yesu a khuvuriwile, a huma hi ku hatlisa ematini; kutani waswivo, matilo ma pfuleka, a vona moya wa Xikwembu wu xika ku fana ni tuva wu ta ehenhla ka yena.
17  Waswivo! Nakambe, ku huma rito ematilweni, ri ku: “Loyi i N’wananga, la rhandzekaka, loyi ndzi n’wi amukeleke.”
12  Hi nkarhi wolowo Yesu a tsemakanya masimu ya swimila hi savata. Vadyondzisiwa vakwe va khomiwa hi ndlala kutani va sungula ku kha swichocho va dya.
2  Loko Vafarisi va swi vona va ku eka yena: “Waswivo! Vadyondzisiwa va wena va endla leswi nga pfumeleriwiki ku swi endla hi savata.”
3  A ku eka vona: “Xana a mi hlayanga leswi Davhida a nga swi endla loko yena ni vavanuna lava a va ri na yena va khomiwa hi ndlala?
4  Ndlela leyi a ngheneke ha yona endlwini ya Xikwembu kutani va dya swinkwa leswi nyikeriweke, ku nga leswi a swi nga pfumeleriwi leswaku a swi dya, hambi ku ri lava a va ri na yena, handle ka vaprista ntsena?
5  Kumbe, xana a mi hlayanga eNawini leswaku etempeleni, hi tisavata vaprista va khoma savata tanihi leyi nga kwetsimangiki kambe va tshama va nga ri na nandzu?
6  Kambe ndza mi byela leswaku laha ku ni nchumu lowu tlulaka tempele.
7  Hambiswiritano, loko mi twisise nhlamuselo ya marito lama nge, ‘Ndzi lava tintswalo, ku nga ri xitlhavelo,’ a mi ta va mi nga va gwevanga lava pfumalaka nandzu.
8  Hikuva N’wana wa munhu hi yena Hosi ya savata.”
9  Loko a suka endhawini yoleyo u ye esinagogeni ya vona;
10  kutani waswivo, a ku ri ni munhu la khwanyaneke voko! Va n’wi vutisa va ku, “Xana swa pfumeleriwa ku hanyisa hi savata?” leswaku va ta kuma xihehlo xa ku n’wi hehla ha xona.
11  A ku eka vona: “I mani exikarhi ka n’wina loyi loko a ri ni nyimpfu yin’we, kutani yi wela emugodini hi savata, a nga ta ka a nga yi khomi a yi humesa?
12  Loko swi xiyisisiwa hinkwaswo, kunene munhu i wa nkoka swinene ku tlula nyimpfu! Xisweswo swa pfumeleriwa ku endla xilo lexinene hi savata.”
13  Kutani a ku eka munhu loyi: “Tshambuluta voko ra wena.” Hiloko a ri tshambuluta, kutani ri hanyisiwa ri fana ni voko lerin’wana.
14  Kambe Vafarisi va huma kutani va boha makungu yo n’wi dlaya.
15  Yesu loko a swi tiva, a suka kwalaho. Van’wana vo tala va n’wi landzela, kutani a va hanyisa hinkwavo,
16  kambe a va lerisa hi matimba leswaku va nga n’wi paluxi;
17  leswaku ku ta hetiseka leswi nga vuriwa hi nomu wa Esaya lowa muprofeta, loyi a nga te:
18  “Maswivo! Nandza wa mina loyi ndzi n’wi hlawuleke, la rhandzekaka eka mina, loyi moya-xiviri wa mina wu n’wi amukeleke! Ndzi ta veka moya wa mina ehenhla ka yena, naswona vululami u ta byi hlamusela kahle eka matiko.
19  A nge holovi, hambi ku ri ku huwelela hi matimba, naswona ku hava loyi a nga ta twa rito rakwe etindleleni to anama.
20  Ku hava rihlanga leri khinyekeke leri a nga ta ri pfotlosa, naswona ku hava rivoni ra ngoti leri ketimelaka leri a nga ta ri tima, ku fikela loko a humesa vululami hilaha ku humelelaka.
21  Hakunene, matiko ma ta tshemba vito rakwe.”
22  Kutani va n’wi tisela munhu la nga ni dimona, la feke mahlo tlhelo a ri mbheveve; hiloko a n’wi hanyisa, kutani munhu lowa mbheveve a vulavula a tlhela a vona.
23  Kutani, mintshungu hinkwayo yi hlamala ivi yi sungula ku vulavula yi ku: “Xana loyi a nga va a ri N’wana wa Davhida?”
24  Loko va twa leswi, Vafarisi va ku: “Munhu loyi u hlongola madimona hi Belzebule, mufumi wa madimona.”
25  Hi ku tiva miehleketo ya vona, a va byela a ku: “Mfumo wun’wana ni wun’wana lowu avaneke hi vuwona wa wa, naswona muti kumbe yindlu yin’wana ni yin’wana leyi avaneke hi vuyona a yi nge yimi.
26  Hi ndlela leyi fanaka, loko Sathana a hlongola Sathana, u avanile hi yexe; kutani ke, mfumo wa yena wu ta yimisa ku yini?
27  Ku tlula kwalaho, loko ndzi hlongola madimona hi Belzebule, xana vana va n’wina va ma hlongola hi mani? Hi swona leswi nga ta endla leswaku va va vaavanyisi va n’wina.
28  Kambe loko swi ri leswaku ndzi tirhisa moya wa Xikwembu ku hlongola madimona, kunene mfumo wa Xikwembu wu mi hundzile.
29  Kumbe, xana munhu a nga yi hlaserisa ku yini yindlu ya wanuna wa matimba a teka nhundzu yakwe leyi rhwalekaka, loko a nga sunguli hi ku boha wanuna wa matimba? Kutani hi kona a nga phangaka yindlu yakwe.
30  Loyi a nga riki etlhelweni ra mina u lwa na mina, na yena loyi a nga hlengeletiki na mina wa hangalasa.
31  “Hikwalaho ndzi ri eka n’wina, Vanhu va ta rivaleriwa xidyoho ni xisandzu xa muxaka wihi ni wihi, kambe loko va sandza moya va nga ka va nga rivaleriwi.
32  Hi xikombiso, hambi ku ri mani la vulaka rito leri solaka N’wana wa munhu, u ta rivaleriwa; kambe hambi ku ri mani la solaka moya lowo kwetsima, a nge rivaleriwi, e-e, hayi emafambiselweni lawa ya swilo hambi ku ri eka lawa ma nga ta ta.
33  “Mi nga endla murhi wu va wunene ni mihandzu ya wona yi va yinene kumbe mi endla murhi wu bola ni mihandzu ya wona yi va yo bola; hikuva murhi wu tiviwa hi mihandzu ya wona.
34  Vana va timhiri, xana mi nga vulavurisa ku yini swilo leswinene, n’wina mi ri vahomboloki? Hikuva nomu wu vulavula leswi mbilu yi taleke swona.
35  Munhu lonene u humesa swilo leswinene exumeni xakwe lexinene, kasi munhu wo homboloka u humesa swilo swo homboloka exumeni xakwe lexi hombolokeke.
36  Ndza mi byela leswaku rito rin’wana ni rin’wana leri nga pfuniki nchumu leri vanhu va ri vulaka, va ta hlamusela malunghana na rona hi Siku ra Vuavanyisi;
37  hikuva hi marito ya wena u ta vuriwa la lulameke, naswona hi marito ya wena u ta gweviwa.”
38  Kutani vatsari ni Vafarisi van’wana va n’wi hlamula va ku: “Mudyondzisi, hi lava ku vona singita leri humaka eka wena.”
39  A va angula a ku: “Xitukulwana xo homboloka ni xa vuoswi xi tshamela ku lava singita, kambe ku hava singita leri xi nga ta nyikiwa rona handle ka singita ra Yonasi lowa muprofeta.
40  Tanihi leswi Yonasi a a ri ekhwirini ra nhlampfi leyikulu masiku manharhu ni vusiku byinharhu, na yena N’wana wa munhu u ta va embilwini ya misava masiku manharhu ni vusiku byinharhu.
41  Vavanuna va le Ninivha va ta yima ni xitukulwana lexi eku avanyisiweni naswona va ta xi gweva; hikuva va hundzukile eka leswi Yonasi a swi chumayeleke, kambe, maswivo, nchumu wo tlula Yonasi wu kona.
42  Hosi ya xisati ya le dzongeni yi ta pfuxiwa ni xitukulwana lexi loko ku avanyisiwa naswona yi ta xi gweva; hikuva yi tile yi huma hi le makun’wini ya misava ku ta twa vutlhari bya Solomoni, kambe maswivo, laha ku ni nchumu lowu tlulaka Solomoni.
43  “Loko moya lowu nga basangiki wu huma eka munhu, wu hundza hi le tindhawini leti omeke wu ri karhi wu lavisisa ndhawu yo wisela eka yona, ivi wu nga yi kumi.
44  Kutani wu ku, ‘Ndzi ta tlhelela endlwini ya mina leyi ndzi humeke eka yona’; naswona loko wu fika wu kuma yi nga ri na nchumu kambe yi kukuriwe yi basa yi tlhela yi sasekisiwa.
45  Kutani wu khoma ndlela wu ya teka mimoya yin’wanyana ya nkombo leyi hombolokeke ngopfu ku tlula wona, loko yi nghenile endzeni, yi tshama kwalaho; kutani xiyimo xo hetelela xa munhu yoloye xi biha ngopfu ku tlula xo sungula. Swi ta va tano ni le ka xitukulwana lexi xo homboloka.”
46  Loko a ha vulavula ni mintshungu, waswivo, mana wakwe ni vamakwavo a va yime hala handle va lava ku vulavula na yena.
47  Kutani un’wana a ku eka yena: “Waswivo! Mana wa wena ni vamakwenu va yime hala handle, va lava ku vulavula na wena.”
48  A hlamula loyi a n’wi byelaka a ku: “I mani mana wa mina, naswona i vamani vamakwerhu?”
49  Kutani a tshambulutela voko eka vadyondzisiwa vakwe, a ku: “Maswivo! Mana wa mina ni vamakwerhu hi lava!
50  Hikuva mani na mani la endlaka ku rhandza ka Tata wa mina la nge tilweni, hi yena a nga makwerhu wa xinuna, hi yena a nga makwerhu wa xisati, hi yena a nga manana.”
