1  Simoni Petro, hlonga tlhelo muapostola wa Yesu Kreste, eka lava kumeke ripfumelo, lava nga ni lunghelo leri ringanaka ni ra hina, hi ku lulama ka Xikwembu xa hina ni Muponisi Yesu Kreste:
2  Onge mi nga engeteleriwa musa lowu nga faneriwiki ni ku rhula hi vutivi lebyi kongomeke mayelana ni Xikwembu na Yesu Hosi ya hina,
3  hikwalaho ka leswi matimba ya vukwembu bya xona ma hi nyikeke mahala swilo hinkwaswo leswi nga mayelana ni vutomi ni ku tinyiketela loku nga ni vukwembu, hi vutivi lebyi kongomeke mayelana ni loyi a hi vitaneke hi ku vangama ni vunene.
4  Hi swilo leswi u hi nyike mahala switshembiso swa nkoka ni leswinene ngopfu, leswaku ha swona mi averiwa xiyimo xa vukwembu, tanihi leswi mi balekeleke ku onhaka loku nga emisaveni, loku vangiwaka hi ku navela ko biha.
5  Ina, hikwalaho ka sweswo, leswi mi angulaka hi ku endla matshalatshala hinkwawo ya ku gingiriteka, eripfumelweni ra n’wina engetelani vunene, evuneneni bya n’wina vutivi,
6  evutivini bya n’wina ku tikhoma, eku tikhomeni ka n’wina ku tiyisela, eku tiyiseleni ka n’wina ku tinyiketela loku nga ni vukwembu,
7  eku tinyiketeleni ka n’wina loku nga ni vukwembu xinakulobye xa vumakwenu, eka xinakulobye xa n’wina xa vumakwenu rirhandzu.
8  Hikuva loko swilo leswi swi va kona eka n’wina swi tlhela swi khapakhapa, swi ta endla leswaku mi nga vi lava tsaneke kumbe lava nga vekiki mihandzu malunghana ni vutivi lebyi kongomeke lebyi khumbaka Hosi ya hina Yesu Kreste.
9  Hikuva mani na mani la nga riki na swona swilo leswi, u fe mahlo, u pfala mahlo ya yena leswaku ma nga voni ku vonakala, naswona u rivale leswaku u tshame a basisiwa swidyoho swakwe swa khale swinene.
10  Hikwalaho ka leswi, vamakwerhu, endlani hinkwaswo leswi mi nga swi kotaka hilaha ku engetelekeke leswaku mi ku tiyisekisa hi xin’wina ku vitaniwa ni ku hlawuriwa ka n’wina; hikuva loko mi tama mi endla swilo leswi a mi nge tshuki mi khunguvanyeka mi wa hambi rini.
11  Entiyisweni, hi ku endla leswi mi ta hoyozeriwa swinene emfun’weni lowu nga heriki wa Hosi tlhelo Muponisi wa hina Yesu Kreste.
12  Hikwalaho ka sweswo, ndzi ta tshamela ku mi tsundzuxa nkarhi hinkwawo hi swilo leswi, hambileswi mi swi tivaka naswona mi yimeke mi tiya entiyisweni lowu nga kona eka n’wina.
13  Kambe ndzi swi teka swi lulamile ku mi pfuxa hi ndlela ya ku mi tsundzuxa, ntsena loko ndzi ri etabernakeleni leyi,
14  hilaha ndzi tivaka hakona leswaku tabernakela ya mina yi ta susiwa ku nga ri khale, kukota leswi na yona Hosi ya hina Yesu Kreste a ndzi kombiseke.
15  Kutani ndzi ta endla hinkwaswo leswi ndzi nga swi kotaka nkarhi wun’wana ni wun’wana leswaku mi kota ku tivulavulela hi swilo leswi, loko ndzi fambile.
16  E-e, a hi landzelanga timhaka ta mavunwa leti kunguhatiweke hi mano leswaku hi mi tivisa matimba swin’we ni vukona bya Hosi ya hina Yesu Kreste, kambe a ku ri hi leswi hi veke timbhoni ta ku vona hi mahlo ku vangama kakwe lokukulukumba.
17  Hikuva u amukele ku xiximeka ni ku vangama eka Xikwembu Tatana, loko marito lawa ma vuriwe eka yena hi ku vangama lokukulu ngopfu: “Loyi i n’wananga, la rhandzekaka, loyi mina hi xiviri ndzi n’wi amukeleke.”
18  Ina, marito lawa hi ma twile ma vuriwa etilweni loko hi ri na yena entshaveni yo kwetsima.
19  Xisweswo hi ni rito ra vuprofeta leri tiyisekisiweke swinene; naswona mi endla kahle loko mi nyikela nyingiso eka rona ku fana ni le ka rivoni leri voningaka endhawini ya munyama, kukondza ku va vurhonga, kutani nyeleti ya nimixo yi tsuvuka etimbilwini ta n’wina.
20  Hikuva xo sungula ma swi tiva leswaku, a ku na vuprofeta bya Matsalwa lebyi humaka eka nhlamuselo ya munhu wihi ni wihi.
21  Hikuva vuprofeta a byi si tisiwa hi ku rhandza ka munhu hambi ku ri rini, kambe vanhu a va vulavula leswi humaka eka Xikwembu va ri karhi va susumetiwa hi moya lowo kwetsima.
2  Hambiswiritano, ni vaprofeta va mavunwa va ve kona exikarhi ka vanhu, hilaha ni vadyondzisi va mavunwa va nga ta va kona exikarhi ka n’wina. Vona lava va ta nyandlamela va nghenisa mimpambukwa leyi lovisaka, naswona va ta ala ni n’wini loyi a va xaveke, va titisela ndzoviso wa xihatla.
2  Ku tlula kwalaho, vo tala va ta landzela swiendlo swa vona swa ku tikhoma ko biha, naswona hikwalaho ka vona, ndlela ya ntiyiso yi ta vulavuriwa ku biha.
3  Nakambe, hikwalaho ka ku navela, va ta mi dyelela hi marito ya vuxisi. Kambe volavo, ku avanyisiwa ka vona loku nga ka khale a ku nonoki, naswona ndzoviso wa vona a wu khudzeheli.
4  Kunene, loko Xikwembu xi nga tshikanga ku xupula tintsumi leti dyoheke, kambe, hi ku ti hoxa eThatharasi, xi ti nyiketa emigodini ya munyama lowukulu leswaku ti hlayiseriwa vuavanyisi;
5  naswona xi nga tshikanga ku xupula misava ya khale, kambe xi hlayisa Nowa, muchumayeri wa leswo lulama, ni van’wana va nkombo loko xi tisa ndhambhi ehenhla ka misava ya vanhu lava nga xiximiki Xikwembu;
6  xi gweveke miti ya Sodoma na Gomora hi ku yi hundzula yi va nkuma, xi vekela vanhu lava nga xiximiki Xikwembu xikombiso xa swilo leswi taka;
7  xi kutsuleke Lota wo lulama, loyi a a karhateka swinene hi vanhu lava delelaka nawu, va tipeta eku tikhomeni ko biha—
8  hikuva munhu loyi wo lulama a a xaniseka eka moya-xiviri wakwe wo lulama hikwalaho ka swiendlo swa vona swo kala nawu leswi a a swi vona ni ku swi twa siku ni siku loko a ha tshama na vona—
9  Yehovha wa yi tiva ndlela yo va kutsula endzingweni vanhu lava nga ni ku tinyiketela loku nga ni vukwembu, kambe u vekela vanhu lava nga lulamangiki siku ra vuavanyisi leswaku va ta lovisiwa,
10  kambe, ngopfu-ngopfu eka lava mukisanaka ni nyama va navela ku yi nyamisa va tlhela va byi langutela ehansi vuhosi. Lava kanyaka timbilu, vo sihalala, a va rhurhumeli eka lava dzunekaka kambe va vulavula ha vona hi ku va tseketsela,
11  kasi tintsumi, hambileswi ti va tlulaka hi ntamu ni matimba, a ti va hehli hi marito ya ku tseketsela, naswona leswi a ti swi endli hikwalaho ka leswi ti nga ni xichavo eka Yehovha.
12  Kambe vanhu lava, ku fana ni swiharhi leswi nga anakanyiki leswi nga lo velekeriwa ku khomiwa swi lovisiwa, eka swilo leswi va nga swi tiviki naswona va vulavulaka ha swona hi ku tseketsela, va ta lova endleleni ya vona ya ku lova,
13  va tivavisa, va kuma hakelo ya swiendlo leswi hoxeke. Va teka ku hanya hi vulovolovo ninhlikanhi swi ri ntsako. Vona i swivati ni swithyakisi, va tipeta etidyondzweni ta vona ta vuxisi hi ntsako lowu nga hikiwangiki, va ri karhi va dya swin’we na n’wina.
14  Va ni mahlo lama teleke vuoswi naswona va hluleka ku tshika xidyoho, va wonga mimoya-xiviri leyi nga yimangiki yi tiya. Va ni mbilu leyi leteriweke ku navela. Vona i vana lava rhukaniweke.
15  Hi ku tshika ndlela yo lulama, va hambukisiwile. Va landzele ndlela ya Balama, n’wana wa Beyori, loyi a a rhandza hakelo leyi tisiwaka hi ku endla leswi hoxeke,
16  kambe u tshinyiwile hi ku tlula kakwe leswi lulameke. Xifuwo lexi rhwalaka ndzhwalo lexi nga vulavuriki, xi vulavula hi rito ra munhu, xi siva ndlela ya ku penga ka muprofeta.
17  Lava i minseledyana leyi pfumalaka mati, ni tihunguva leti fambisiwaka hi xidzedze xa vukarhi, naswona va vekeriwe ntima wa munyama.
18  Hikuva va vula marito yo tikukumuxa ya hava, hi ku navela ka nyama ni hi mikhuva yo biha va wonga lava ha balekaka evanhwini lava tikhomaka hi ndlela leyi hoxeke.
19  Va va tshembisa ntshunxeko, kasi vona i mahlonga ya ku onhaka. Hikuva mani na mani la hluriwaka hi un’wana u va hlonga ra munhu yoloye.
20  Kunene, endzhaku ko balekela swilo leswi nyamisaka swa misava hi vutivi lebyi kongomeke bya Hosi tlhelo Muponisi Yesu Kreste, loko va tlhela va kumeka eka swilo leswi kutani swi va hlula, swiyimo swa vona swo hetelela swi bihe ngopfu ku tlula leswo sungula.
21  Hikuva a swi ta antswa eka vona loko a va nga tivanga hi ku kongoma ndlela ya ku lulama, ku tlula leswaku loko va yi tive hi ku kongoma va fularhela xileriso xo kwetsima lexi va nyikiweke xona.
22  Marito ya xivuriso xa ntiyiso ma hetisekile eka vona: “Mbyana yi vuyele emahlanteni ya yona, ni nguluve ya nkati leyi a yi hlambisiwile yi vuyele ku ya vumbuluka endzhopeni.”
3  Varhandziwa, leri se i papila ra vumbirhi ndzi mi tsalela rona, leri eka rona, tanihi le ka lero sungula, ndzi pfuxaka matimba ya n’wina ya ku ehleketisisa, hi ku mi tsundzuxa,
2  leswaku mi tsundzuka marito lama vuriweke khale hi vaprofeta vo kwetsima ni xileriso xa Hosi tlhelo Muponisi lexi teke hi vaapostola va n’wina.
3  Hikuva xo sungula tivani leswaku, emasikwini ya makumu ku ta va ni vahlekuri lava hlekulaka, va famba hi ku ya hi ku navela ka vona
4  va ku: “Byi kwihi vukona byakwe lebyi tshembisiweke? Hikuva, ku sukela siku vatata wa hina va etleleke ha rona eku feni, swilo hinkwaswo swa ha tshame hilaha a swi ri hakona eku sunguleni ka ntumbuluko.”
5  Hikuva, hi ku navela ka vona, a va yi lemuki mhaka ya leswaku ku sukela khale a ku ri ni matilo ni misava leyi yimeke yi vumbana ehandle ka mati ni le xikarhi ka mati hi rito ra Xikwembu;
6  naswona misava ya nkarhi wolowo yi lovisiwile ha wona loko mati ma yi khubumeta.
7  Kambe ha rona rito rero, matilo ni misava leyi nga kona sweswi swi hlayiseriwe ndzilo naswona swa ha vekiwile ku fikela siku ra vuavanyisi ni ra ndzoviso wa vanhu lava va nga xi xiximiki Xikwembu.
8  Hambiswiritano, varhandziwa, mi nga kohli hi mhaka leyi ya leswaku siku rin’we eka Yehovha ri fana ni malembe ya 1 000 naswona malembe ya 1 000 ma fana ni siku rin’we.
9  Yehovha a nga nonoki malunghana ni xitshembiso xa yena, hilaha vanhu van’wana va ehleketaka hakona leswaku i ku nonoka, kambe u mi lehisela mbilu hikuva a nga naveli leswaku ku lova ni un’we kambe u navela leswaku hinkwenu mi hundzuka.
10  Kambe siku ra Yehovha ri ta ta ku fana ni khamba, leri ha rona matilo ma nga ta hundza hi huwa leyi chavisaka, kambe swiaki swa wona leswi nga ta hisa ngopfu swi ta n’oka, naswona misava ni mintirho leyi nga eka yona swi ta yimburiwa.
11  Leswi swilo leswi hinkwaswo swi nga ta n’oka, n’wina mi fanele mi va vanhu va muxaka muni hi tlhelo ra swiendlo swo kwetsima swa ku tikhoma ni swiendlo swa ku tinyiketela loku nga ni vukwembu,
12  mi ri karhi mi rindzela ni ku hamba mi tsundzuka vukona bya siku ra Yehovha, leri ha rona matilo ma nga ta hela hi ku tshwa naswona swiaki swa wona leswi hisaka ngopfu swi nga ta n’oka!
13  Kambe ku ni matilo lamantshwa ni misava leyintshwa leswi hi swi rindzeleke hi ku ya hi xitshembiso xa yena, naswona ku ta va ni ku lulama eka swona.
14  Hikwalaho, varhandziwa, leswi mi rindzeleke swilo leswi, endlani hinkwaswo leswi mi nga swi kotaka leswaku emakumu a mi kuma mi ri lava pfumalaka xivati, lava nga solekiki ni lava nga ni ku rhula.
15  Ku tlula kwalaho, tekani ku lehisa mbilu ka Hosi ya hina ku ri ku mi ponisa, hilaha Pawulo makwerhu la rhandzekaka a mi tsaleleke hakona, hi ku ya hi vutlhari lebyi a nyikiweke byona,
16  a vulavula hi swilo leswi tanihi laha a endlaka hakona eka mapapila yakwe hinkwawo. Hambiswiritano, eka wona ku ni swilo swo karhi leswi nonon’hwaka ku swi twisisa, leswi lava nga dyondzangiki ni lava nga yimangiki va tiya va swi soholotaka, hilaha va soholotaka hakona Matsalwa laman’wana hinkwawo, leswi tlhelaka swi lovisa vona.
17  Hikokwalaho, n’wina varhandziwa, leswi mi kumeke vutivi lebyi ka ha ri emahlweni, tivoneleni leswaku mi nga hambukisiwi na vona hi xidyoho xa vanhu lava delelaka nawu kutani mi wa eku tserhameni ka n’wina.
18  E-e, kambe hambetani mi kula eka musa lowu nga faneriwiki ni le ka vutivi bya Hosi tlhelo Muponisi wa hina Yesu Kreste. Ku vangama a ku ve eka yena sweswi ni hilaha ku nga heriki.
