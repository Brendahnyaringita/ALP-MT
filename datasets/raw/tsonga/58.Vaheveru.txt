10  Hikuva leswi Nawu wu nga ni ndzhuti wa swilo leswinene leswi nga ta ta, kambe leswi ku nga riki swilo swa kona hi xiviri, vanhu a va nge pfuki va endle leswaku lava tshinelaka va hetiseka hi switlhavelo leswi fanaka leswi endliwaka lembe ni lembe leswi va yaka emahlweni va swi nyikela.
2  Loko swi nga ri tano, xana a ku ta va ku nga tshikiwanga ku nyikela switlhavelo, hikuva lava endlaka ntirho wo kwetsima lava basisiweke kan’we swi helela kwalaho a va nga ha ta pfuka va va ni ripfalo ra swidyoho?
3  Ku hambana ni sweswo, hi switlhavelo leswi ku ni ku tsundzukiwa ka swidyoho lembe ni lembe,
4  hikuva a swi koteki leswaku ngati ya tinkunzi ni ya timbuti yi susa swidyoho.
5  Hikwalaho loko a fika emisaveni u ri: “ ‘Xitlhavelo ni gandzelo a wu swi lavanga, kambe u ndzi lunghiselele miri.
6  A wu ma amukelanga magandzelo yo hisiwa lama heleleke ni gandzelo ra xidyoho.’
7  Kutani ndzi te, ‘Waswivo! Ndza ta (ebukwini leyi songiwaka, swi tsariwile malunghana na mina) ku ta endla ku rhandza ka wena, Wena Xikwembu.’ ”
8  Loko eku sunguleni a ku: “A wu swi lavanga hambi ku ri ku amukela switlhavelo ni magandzelo ni magandzelo yo hisiwa lama heleleke ni gandzelo ra xidyoho”—switlhavelo leswi nyikeriwaka hi ku ya hi Nawu—
9  kutani entiyisweni u ri: “Waswivo! Ndza ta ku ta endla ku rhandza ka wena.” U herisa swo sungula leswaku u simeka swa vumbirhi.
10  Hi “ku rhandza” loku vuriweke, hi kwetsimisiwile hi ku nyiketiwa ka miri wa Yesu Kreste kan’we swi helela kwalaho.
11  Nakambe, muprista un’wana ni un’wana wa yima siku rin’wana ni rin’wana leswaku a endla vutirheli bya mani na mani ni ku nyikela switlhavelo leswi fanaka ko tala, hileswi swi nga swi kotiki ku susa swidyoho hi ku helela.
12  Kambe munhu loyi u nyikele xitlhavelo xin’we a xi nyikelela swidyoho swa minkarhi hinkwayo kutani a tshama evokweni ra xinene ra Xikwembu,
13  ku sukela kwalaho u rindzile, kukondza valala vakwe va va vunavelo bya milenge yakwe.
14  Hikuva hi gandzelo rin’we leri nyikeriweke u endle lava kwetsimisiwaka va hetiseka a swi endlela minkarhi hinkwayo.
15  Ku tlula kwalaho, moya lowo kwetsima na wona wu nyikela vumbhoni eka hina, hikuva endzhaku ka loko wu te:
16  “ ‘Lowu i ntwanano lowu ndzi nga ta wu endla eka vona endzhaku ka masiku wolawo,’ ku vula Yehovha. ‘Ndzi ta nghenisa milawu ya mina etimbilwini ta vona, naswona ndzi ta yi tsala emianakanyweni ya vona,’ ”
17  endzhaku ka sweswo wu ri: “Naswona a ndzi nge he pfuki ndzi tsundzuke swidyoho swa vona ni swiendlo swa vona swo kala nawu.”
18  Kutani laha ku nga ni ku rivaleriwa ka swona, a ka ha ri na gandzelo ra xidyoho.
19  Hikokwalaho, vamakwerhu, leswi hi nga ni vurhena eka ndlela yo nghena endhawini yo kwetsima hi ngati ya Yesu,
20  leyi a hi khanguleleke yona yi ri ndlela leyintshwa leyi hanyaka hi ku tirhisa nguvu, hileswaku, nyama yakwe,
21  naswona leswi hi nga ni muprista lonkulu la langutelaka yindlu ya Xikwembu,
22  a hi tshineleni hi timbilu ta ntiyiso exitiyisekisweni lexi heleleke xa ripfumelo, timbilu ta hina ti ri leti xuviweke ti suka ripfalo ro homboloka ni mimiri leyi hlambiweke hi mati lama baseke.
23  A hi khomeni swi tiya exitivisweni xa le rivaleni xa ntshembo wa hina handle ko tsekatseka, hikuva la tshembiseke wa tshembeka.
24  Naswona a hi khathalelaneni leswaku hi khutazana erirhandzwini ni le mintirhweni leyinene,
25  hi nga fularheli ku hlengeletana ka hina, hilaha ku nga ntolovelo wa van’wana, kambe hi khutazana, naswona hi endla tano hilaha ku engetelekeke ngopfu tanihi leswi mi vonaka siku ri tshinela.
26  Hikuva loko hi hanya hi xidyoho hi vomu endzhaku ka loko hi amukele vutivi lebyi kongomeke bya ntiyiso, a ka ha salanga xitlhavelo xa swidyoho,
27  kambe ku ni ku langutela kun’wana loku chavisaka ka vuavanyisi naswona ku ni mavondzo lama pfurhaka lama nga ta lovisa lava kanetaka.
28  Munhu un’wana ni un’wana la honiseke nawu wa Muxe u fa a nga tsetseleriwi, loko ku ri ni vumbhoni bya vanhu vambirhi kumbe vanharhu.
29  Xana mi ehleketa leswaku nxupulo wu ta va wukulu hi mpimo wihi, lowu nga ta fanela munhu la kandziyeleke N’wana wa Xikwembu a tlhela a languta ngati ya ntwanano leyi a kwetsimisiweke ha yona yi ri ya ntikelo lowu tolovelekeke, a tlhela a khunguvanyisa moya wa musa lowu nga faneriwiki hi ku wu langutela ehansi?
30  Hikuva ha n’wi tiva la vuleke a ku: “Ku rihisela i ka mina; hi mina ndzi nga ta tlherisela”; nakambe: “Yehovha u ta avanyisa vanhu vakwe.”
31  I nchumu lowu chavisaka ku wela emavokweni ya Xikwembu lexi hanyaka.
32  Hambiswiritano, tshamani mi ri karhi mi tsundzuka masiku yo sungula lawa, loko se mi voningeriwile, mi tiyiseleke mphikizano lowukulu ehansi ka ku xaniseka,
33  minkarhi yin’wana loko mi vekiwe erivaleni tanihi le ndlwini ya mintlango, hi mindzhukano ni mahlomulo, ni minkarhi yin’wana loko mi hlanganyele ni lava veke ni ntokoto wo tano.
34  Hikuva mi tshandzise lava a va ri ekhotsweni, hi ntsako mi amukele ku phangiwa ka swilo swa n’wina, hi ku tiva leswaku mi ni swilo swo antswa ni leswi tshamaka hi masiku.
35  Hikokwalaho, mi nga cukumeti ntshunxeko wo vulavula wa n’wina, lowu faneleke ku hakeriwa hi hakelo leyikulu.
36  Hikuva ku laveka leswaku mi tiyisela, leswaku, loko mi endle ku rhandza ka Xikwembu, mi ta amukela ku hetiseka ka xitshembiso.
37  Hikuva ku sele “nkarhinyana,” kutani “la taka u ta fika naswona a nga ka a nga hlweli.”
38  “Kambe la lulameke wa mina, u ta hanya hikwalaho ka ripfumelo,” naswona, “loko a tlhelela endzhaku, moya-xiviri wa mina a wu n’wi tsakeli.”
39  Kutani hina a hi muxaka wa vanhu lava tlhelelaka endzhaku eku lovisiweni, kambe hi muxaka lowu nga ni ripfumelo eku londzovotiweni ka moya-xiviri wu hanya.
4  Hikokwalaho, leswi ku saleke xitshembiso xa ku nghena eku wiseni ka xona, a hi chaveni leswaku nkarhi wun’wana, un’wana wa n’wina a nga ha vonaka a tsandzeke ku xi fanelekela.
2  Hikuva na hina hi byeriwe mahungu lamanene, kukotisa leswi na vona va byeriweke wona; kambe rito leri twiweke a ri va pfunanga, hikuva a va nga hlangananga eripfumelweni swin’we ni lava va ri tweke.
3  Kambe hina lava hi kombiseke ripfumelo ha nghena eku wiseni, hilaha xi vuleke hakona: “Kutani ndzi hlambanye ndzi hlundzukile, ‘A va nge ngheni eku wiseni ka mina,’ ” hambileswi mintirho ya xona a yi hetisekile hi mpfhuka misava yi va kona.
4  Hikuva endhawini yin’wana xi vule leswi landzelaka malunghana ni siku ra vunkombo: “Kutani Xikwembu xi wisa hi siku ra vunkombo emintirhweni ya xona hinkwayo,”
5  nakambe endhawini leyi xi ri: “A va nge ngheni eku wiseni ka mina.”
6  Hikokwalaho, tanihi leswi swi saleleke van’wana leswaku va nghena kona, naswona lava va byeriweke mahungu lamanene ku sungula va nga nghenangiki hikwalaho ka ku ka va nga yingisi,
7  xi tlhela xi fungha siku rin’wana hi ku vula leswi “Namuntlha” endzhaku ka nkarhi wo leha swinene eka pisalema ya Davhida; hilaha swi vuriweke hakona hala henhla: “Namuntlha loko mi yingisa rito rakwe, mi nga nonon’hwisi timbilu ta n’wina.”
8  Hikuva loko Yoxuwa a a va yise endhawini yo wisela eka yona, endzhaku ka sweswo Xikwembu a xi ta va xi nga vulavulanga hi siku rin’wana.
9  Kutani ku sale ku wisa hi savata ka vanhu va Xikwembu.
10  Hikuva munhu la ngheneke eku wiseni ka Xikwembu na yena u wisile emintirhweni yakwe, hilaha Xikwembu na xona xi wiseke emintirhweni ya xona.
11  Hikwalaho a hi endleni hinkwaswo leswi hi nga swi kotaka leswaku hi nghena eku wiseni koloko, hi ku chava leswaku un’wana a nga wela entileni lowu fanaka wa ku ka a nga yingisi.
12  Hikuva rito ra Xikwembu ra hanya naswona ri ni matimba, ri kariha ku tlula banga rihi ni rihi leri tsemaka hi matlhelo mambirhi, ri tlhava hambi ku ri ku ya fika emaaveni ya moya-xiviri ni moya, ni ya mahlangano swin’we ni mongo wa wona, naswona ra swi kota ku twisisa miehleketo ni makungu ya mbilu.
13  Naswona a xi kona xivumbiwa lexi nga vonakiki emahlweni ka xona, kambe swilo hinkwaswo swi lo dla, swi paluxeka erivaleni ematihlweni ya loyi hi nga ta tihlamulela eka yena.
14  Hikokwalaho, hi ku vona leswaku hi ni muprista lonkulu swinene la tsemakanyeke matilo, Yesu N’wana wa Xikwembu, a hi namarheleni ku kombisa ka hina ripfumelo eka yena.
15  Hikuva muprista lonkulu loyi hi nga na yena, a hi yena loyi a nga tsandzekaka ku hi tshandzisa eku tsaneni ka hina, kambe hi loyi a ringiweke hi tindlela hinkwato ku fana na hina, kambe yena a nga vanga na xidyoho.
16  Hikokwalaho, a hi tshineleleni xiluvelo xa musa lowu nga faneriwiki hi ntshunxeko wo vulavula, leswaku hi ta kuma tintswalo ni musa lowu nga faneriwiki hi ta pfuneka enkarhini wa kona.
11  Ripfumelo i ku langutela loku tiyisekisiweke ka swilo leswi tshembiwaka, vumbhoni lebyi tiyeke bya leswi nga swa xiviri hambiloko swi nga voniwi.
2  Hikuva hikwalaho ka rona vanhu va minkarhi ya khale va nyikeriwe vumbhoni.
3  Hi ripfumelo ha swi xiya leswaku mafambiselo ya swilo ma vekiwe hi ku hleleka hi rito ra Xikwembu, lerova leswi voniwaka swi huma eka swilo leswi nga vonakiki.
4  Hi ripfumelo Avele u nyike Xikwembu xitlhavelo xa ntikelo lowukulu eka xa Kayini, hi ripfumelo rero ku nyikeriwe vumbhoni ha yena leswaku u lulamile, Xikwembu xi nyikele vumbhoni malunghana ni tinyiko takwe; naswona ha rona, hambiloko a file, wa vulavula.
5  Hi ripfumelo Enoko u rhurhisiwile leswaku a nga voni rifu, naswona ku hava ndhawu leyi a nga kumeka eka yona hikuva Xikwembu xi n’wi rhurhisile; hikuva loko a nga si rhurhisiwa u ve ni vumbhoni bya leswaku u tsakise Xikwembu swinene.
6  Ku tlula kwalaho, handle ka ripfumelo a swi koteki ku xi tsakisa kahle, hikuva la tshinelelaka Xikwembu u fanele a kholwa leswaku xi kona ni leswaku hi xona muhakeri wa lava va xi lavaka hi mbilu hinkwayo.
7  Hi ripfumelo Nowa, loko a nyikiwe xilemukiso xa Xikwembu xa swilo leswi nga si voniwaka, u kombise nchavo lowu nga ni vukwembu ivi a aka ngalava leswaku ku ponisiwa ndyangu wakwe; naswona hi ripfumelo leri u gweve misava, a va mudyandzhaka wa ku lulama loku fambisanaka ni ripfumelo.
8  Hi ripfumelo Abrahama, loko a vitaniwa, u yingisile a huma a ya endhawini leyi a vekeriweke yona ku yi amukela yi va ndzhaka; kutani a huma, hambileswi a a nga ku tivi lomu a a ya kona.
9  Hi ripfumelo u luvele etikweni ra xitshembiso onge u le tikweni rimbe, a tshama emintsongeni a ri na Isaka na Yakobe, vadyandzhaka na yena va xitshembiso xexo.
10  Hikuva a a rindzele muti lowu nga ni masungulo lama tiyeke, muti lowu muaki ni muendli wa wona ku nga Xikwembu.
11  Hi ripfumelo na Sara u amukele matimba yo tika mbewu, hambileswi a a hundzile emalembeni ya kona, hileswi a a n’wi teka a tshembeka loyi a tshembiseke.
12  Nakambe ku sukela eka munhu un’we, loyi a swi fana ni loko a file, ku velekiwe vana vo kota tinyeleti ta tilo hi vunyingi ni vo kota sava ra ribuwa ra lwandle, lava nga hlayekiki.
13  Hinkwavo lava va fele eripfumelweni, hambileswi va nga ku kumangiki ku hetiseka ka switshembiso, kambe va swi vone swi ri ekule swinene hiloko va swi amukela kutani va vula erivaleni leswaku a va ri vafambi ni vatshami va nkarhinyana etikweni.
14  Hikuva lava vulaka swilo swo tano va nyikela vumbhoni bya leswaku va lava ndhawu ya vona vini hi mbilu hinkwayo.
15  Kasi, loko hakunene a va tshamela ku tsundzuka ndhawu leyi va humeke eka yona, a va ta va va kume nkarhi wo vuyela eka yona.
16  Kambe sweswi va lwela ku fikelela ndhawu yo antswa, hileswaku, leyi nga ya le tilweni. Hikwalaho Xikwembu a xi khomiwi hi tingana ha vona, ku vitaniwa Xikwembu xa vona, hikuva xi va lunghiselele muti.
17  Hi ripfumelo Abrahama, loko a ringiwa, u lave ku nyikela Isaka, kutani munhu la amukeleke switshembiso hi ku tsaka u ringete ku nyikela n’wana wakwe la tswariweke a ri swakwe,
18  hambileswi a a byeriwe leswi: “Leswi nga ta vuriwa ‘mbewu ya wena’ swi ta ta hi Isaka.”
19  Kambe a a anakanya leswaku Xikwembu a xi ta swi kota ku n’wi pfuxa hambi ku ri eka lava feke; naswona ku sukela kwalaho u tlhele a n’wi amukela hi ndlela yo fanekisela.
20  Hi ripfumelo na Isaka u katekise Yakobe na Esawu malunghana ni swilo leswi taka.
21  Hi ripfumelo Yakobe, loko a ri kusuhi ni ku fa, u katekise vana va Yosefa kutani a gandzela a titshege hi le henhla ka nhonga yakwe.
22  Hi ripfumelo Yosefa, loko a tshinelela makumu yakwe, u vulavule hi ku rhurha ka vana va Israyele; naswona a nyika xileriso malunghana ni marhambu yakwe.
23  Hi ripfumelo Muxe u fihliwe ku ringana tin’hweti tinharhu hi vatswari vakwe endzhaku ka ku velekiwa kakwe, hikuva a va vona leswaku n’wana lontsongo a a sasekile naswona a va xi chavanga xileriso xa hosi.
24  Hi ripfumelo Muxe, loko a kurile, u ale ku vuriwa n’wana wa N’wa-Faro,
25  a hlawula ku xaniseka ni vanhu va Xikwembu ku ri ni ku tiphina hi xidyoho swa nkarhinyana,
26  hikuva u langute ndzhukano wa Kreste wu ri rifuwo lerikulu ku tlula xuma xa le Egipta; hikuva a a languta swinene-nene eku nyikiweni ka hakelo.
27  Hi ripfumelo u suke aEgipta, kambe a a nga chavi ku hlundzuka ka hosi, hikuva a a hambeta a tserhama onge hiloko a vona Loyi a nga vonakiki.
28  Hi ripfumelo u tlangele paseka ni ku xuviwa ka ngati, leswaku mulovisi a nga khumbi mativula ya vona.
29  Hi ripfumelo va pele Lwandle ro Tshwuka kukota etikweni leri omeke, kambe loko Vaegipta va ringeta, va mitiwile.
30  Hi ripfumelo marhangu ya Yeriko ma wile loko ma rhendzeriwile masiku ya nkombo.
31  Hi ripfumelo Rahava lowa nghwavava a nga lovanga ni lava nga endla hi ku pfumala ku yingisa, hikuva u amukele tinhlori hi ndlela ya ku rhula.
32  Naswona ndzi ta vula yini swin’wana? Hikuva ndzi ta heleriwa hi nkarhi loko ndzo ya emahlweni ndzi rungula hi ta Gidiyoni, Baraka, Samsoni, Yefta, Davhida swin’we na Samuwele ni vaprofeta van’wana,
33  lava hi ripfumelo va hluleke mimfumo enkwetlembetanweni, va endla ku lulama, va kuma switshembiso, va pfala milomu ya tinghala,
34  va tima matimba ya ndzilo, va balekela vukarhi bya banga, va endliwa lava nga ni matimba ku suka exiyin’weni xo tsana, va va ni vurhena enyimpini, va hangalasa mavuthu ya vanhu vambe.
35  Vavasati va amukela vafi va vona hi ku pfuka ka vafi; kambe vanhu van’wana va xanisiwa hikuva a va swi amukelanga ku ntshunxiwa hi nkutsulo wun’wana, leswaku va ta kuma ku pfuxiwa ko antswa.
36  Ina, van’wana va ringiwe hi ku vungunyiwa ni minxupulo, hakunene, ku tlula sweswo, hi timpecana ni makhotso.
37  Va khandliwe hi maribye, va ringiwile, va saheleriwile, va file hi ku tlhaviwa hi banga, va famba-fambe va ambale madzovo ya tinyimpfu, va ambale madzovo ya timbuti, loko va ri eku pfumaleni, enhlomulweni, eku xanisiweni;
38  naswona misava a yi nga va faneli. Va tsendzelekile emakwandzasini ni le tintshaveni ni le mabakweni ni le minceleni ya misava.
39  Kasi hinkwavo lava, hambileswi va nyikiweke vumbhoni hi ripfumelo ra vona, a va ku kumanga ku hetiseka ka xitshembiso,
40  tanihi leswi Xikwembu a xi vona swilo swo antswa ka ha ri emahlweni, leswaku va nga endliwi va hetiseka handle ka hina.
8  Malunghana ni swilo leswi ku kaneriwaka ha swona, yinhla-nkulu hi leyi: Hi ni muprista lonkulu swinene wo kota loyi, naswona u tshame evokweni ra xinene ra xiluvelo xa Nkulukumba ematilweni,
2  nandza wa vanhu wa le ndhawini yo kwetsima ni wa ntsonga wa ntiyiso, lowu yimisiweke hi Yehovha, ku nga ri hi munhu.
3  Hikuva muprista un’wana ni un’wana lonkulu u vekeriwe ku nyikela tinyiko ni switlhavelo; hikwalaho a swi fanerile leswaku ni loyi a va ni nchumu wo nyikela ha wona.
4  Loko sweswi a a ri emisaveni, a a nga ta va muprista, tanihi leswi ku nga ni vanhu lava nyikelaka tinyiko hi ku ya hi Nawu,
5  kambe i vanhu lava endlaka ntirho wo kwetsima lowu nga xifanekiselo ni ndzhuti wa swilo swa le tilweni; kukota leswi Muxe, loko a ri kusuhi ni ku endla ntsonga a kondza a wu heta, Xikwembu xi n’wi leriseke: Hikuva xi ri: “Tiyiseka leswaku u endla swilo hinkwaswo hi ku landza ntila wa swona lowu u kombisiweke wona entshaveni.”
6  Kambe sweswi Yesu u kume vutirheli lebyinene ngopfu bya le rivaleni, lerova hi tlhelo hi yena muhlanganisi wa ntwanano wo antswa lowu yelanaka, lowu simekiweke hi nawu ehenhla ka switshembiso swo antswa.
7  Hikuva loko ntwanano wolowo wo sungula a wu pfumala xihoxo, a ku ta va ku nga laviwanga ndhawu ya ntwanano wa vumbirhi;
8  hikuva xi kuma xihoxo eka vanhu loko xi ku: “ ‘Maswivo! Ma ta masiku,’ ku vula Yehovha, ‘naswona ndzi ta endla ntwanano lowuntshwa ni yindlu ya Israyele ni yindlu ya Yuda;
9  ku nga ri hi ku ya hi ntwanano lowu ndzi wu endleke ni vatata wa vona hi siku leri ndzi va khomeke hi mavoko ya vona ndzi va humesa etikweni ra Egipta, hikuva a va fambanga entwananweni wa mina, lerova ndzi tshike ku va khathalela,’ ku vula Yehovha.”
10  “ ‘Hikuva lowu i ntwanano lowu ndzi nga ta wu endla ni yindlu ya Israyele endzhaku ka masiku wolawo,’ ku vula Yehovha. ‘Ndzi ta nghenisa milawu ya mina emianakanyweni ya vona, naswona ndzi ta yi tsala etimbilwini ta vona. Kutani ndzi ta va Xikwembu xa vona, vona va ta va vanhu va mina.
11  “ ‘Kutani un’wana ni un’wana a nga ka a nga dyondzisi muaka-tiko-kulobye naswona un’wana ni un’wana a nga ka a nga dyondzisi makwavo, a ku: “Tiva Yehovha!” Hikuva hinkwavo va ta ndzi tiva, ku sukela eka lontsongo wa vona ku ya eka lonkulu.
12  Hikuva ndzi ta va ni tintswalo eka swiendlo swa vona leswi nga lulamangiki, naswona a ndzi nge he pfuki ndzi tsundzuka swidyoho swa vona.’ ”
13  Leswi xi vulavulaka hi “ntwanano lowuntshwa” xi endle lowo sungula wu va lowu hundzeriweke hi nkarhi. Kutani lowu endliweke wu va lowu hundzeriweke hi nkarhi naswona wu va wa khale wu le kusuhi ni ku nyamalala.
9  Kutani loko ku ri wona, ntwanano wo sungula, a wu ri ni swileriso swa ntirho wo kwetsima ni ndhawu ya wona yo kwetsima emisaveni.
2  Hikuva a ku akiwe yindlu yo sungula ya ntsonga leyi eka yona a ku ri ni xo tlhandleka rivoni ni tafula swin’we ni ku kombisiwa ka swinkwa; naswona yi vuriwa “Ndhawu yo Kwetsima.”
3  Kambe endzhaku ka nguvu ya vumbirhi a ku ri ni yindlu ya ntsonga leyi vuriwaka “Vukwetsimisiso.”
4  Byona a byi ri ni xibya xa nsuku xo hisela mirhi ya risuna ni areka ya ntwanano leyi namekiweke hinkwako hi nsuku, endzeni ka yona ku ri ni khuwana ra nsuku leri nga ni manna ni nhonga ya Aroni leyi hlukeke ni swiphepherhele swa ntwanano;
5  kambe ehenhla-henhla ka byona a ku ri ni makerubu lama vangamaka lama funengeteke xifunengeto xa ku vuyelelana. Kambe sweswi a hi nkarhi wo vulavula hi vuenti malunghana ni swilo leswi.
6  Loko swilo leswi swi akiwile hi ndlela leyi, vaprista va nghena endlwini yo sungula ya ntsonga minkarhi hinkwayo ku endla mintirho yo kwetsima;
7  kambe endlwini ya vumbirhi ku nghena muprista lonkulu ntsena, kan’we hi lembe, a ri ni ngati, leyi a yi nyikelaka yi va yakwe, yi tlhela yi va ya swidyoho leswi vanhu va swi endlaka hi ku ka va nga tivi.
8  Xisweswo moya lowo kwetsima wu swi veka erivaleni leswaku ndlela leyi yaka endhawini yo kwetsima a yi nga si kombisiwa loko ntsonga wo sungula wa ha yimile.
9  Ntsonga lowu i xifaniso xa nkarhi lowu vekiweke lowu sweswi wu fikeke, naswona ku fambisana na wona, ku nyikeriwa tinyiko ni switlhavelo. Hambiswiritano, leswi a swi swi koti ku endla munhu la endlaka ntirho wo kwetsima a hetiseka malunghana ni ripfalo rakwe,
10  kambe swi yelana ntsena ni swakudya ni swakunwa ni minkhuvulo yo hambana-hambana. A swi ri swilaveko swa le nawini mayelana ni swa nyama naswona a swi simekiwile ku fikela nkarhi lowu vekiweke wo lulamisa swilo.
11  Hambiswiritano, loko Kreste a ta a ri muprista lonkulu wa swilo leswinene leswi endlekeke, hi ntsonga lowukulu ni lowu hetisekeke ngopfu lowu nga endliwangiki hi mavoko, hileswaku, lowu nga riki wa ntumbuluko lowu,
12  e-e, a nga nghenanga ni ngati ya timbuti ni ya swinkunzana, kambe u nghene ni ngati yakwe, kan’we swi helela kwalaho endhawini yo kwetsima kutani a hi kumela ku kutsuriwa loku nga heriki.
13  Hikuva loko ngati ya timbuti ni ya tinkunzi ni nkuma wa thokazi leswi xuviweke eka lava nyamisiweke swi kwetsimisa lerova va basa enyameni,
14  ku vuriwa yini hi ngati ya Kreste, loyi hi moya lowu nga heriki a tinyikeleke a nga ri na xisolo eka Xikwembu, a basisa mapfalo ya hina emintirhweni leyi feke leswaku hi ta endlela Xikwembu lexi hanyaka ntirho wo kwetsima?
15  Kutani hi yona mhaka leyi a nga muhlanganisi wa ntwanano lowuntshwa, leswaku, hikwalaho ka leswi rifu ri humeleleke leswaku va ntshunxiwa hi nkutsulo eka ku tlula nawu ehansi ka ntwanano wo sungula, lava vitaniweke va ta amukela xitshembiso xa ndzhaka leyi nga heriki.
16  Hikuva laha ku nga ni ntwanano, ku fanele ku va ni rifu ra munhu wa nyama la endleke ntwanano.
17  Hikuva ntwanano wu tirha hi switlhavelo leswi feke, hileswi wu nga tirhiki hi nkarhi hambi wu ri wihi loko munhu wa nyama la endleke ntwanano a ha hanya.
18  Xisweswo hambi ku ri ntwanano wo sungula a wu khanguriwanga handle ka ngati.
19  Hikuva loko Muxe a vule xileriso xin’wana ni xin’wana hi ku ya hi Nawu eka vanhu hinkwavo, u teke ngati ya swinkunzana ni ya timbuti ni mati ni voya bya ribungu ni hisopa kutani a xuva buku ni vanhu hinkwavo,
20  a ku: “Leyi i ngati ya ntwanano lowu Xikwembu xi wu vekeke wu va xileriso eka n’wina.”
21  Hilaha ku fanaka a a xuva ntsonga ni swibya hinkwaswo swa vutirheli bya mani na mani hi ngati.
22  Ina, swilo swo tala swi basisiwa hi ngati hi ku ya hi Nawu, naswona loko ngati yi nga halatiwi, ku hava ku rivaleriwa.
23  Hikokwalaho a swi fanela leswaku swifanekiselo swa swilo swa le matilweni swi basisiwa hi tindlela leti, kambe swilo swa le matilweni swi basisiwa hi switlhavelo swo antswa ku tlula switlhavelo swo tano.
24  Hikuva Kreste u nghenile, a nga nghenanga endhawini yo kwetsima leyi endliweke hi mavoko, leyi nga xifaniso xa swa xiviri, kambe etilweni hi koxe, kutani a humelela emahlweni ka Xikwembu hi xiviri hikwalaho ka hina.
25  Ku nga ri leswaku a ta tinyikela ko tala, hilaha kunene muprista lonkulu a ngheneke hakona endhawini yo kwetsima lembe ni lembe a ri ni ngati leyi nga riki ya yena.
26  Loko swi nga ri tano, a a ta fanela ku va a xaniseka ko tala hi mpfhuka misava yi va kona. Kambe sweswi u tikombisile kan’we swi helela kwalaho emakumu ka mafambiselo ya swilo leswaku a susa xidyoho hi ku tiendla xitlhavelo.
27  Leswi vanhu va vekeriweke ku fa kan’we swi helela kwalaho, kambe endzhaku ka swona ku va ni ku avanyisiwa,
28  xisweswo Kreste na yena u nyikeriwe kan’we swi helela kwalaho leswaku a byarha swidyoho swa vo tala; naswona ra vumbirhi loko a humelela ku ta va ku nga ha ri hikwalaho ka xidyoho naswona u ta humelela eka lava n’wi languteleke hi mbilu hinkwayo leswaku va ponisiwa.
7  Hikuva Melkisedeke loyi, hosi ya Salema, muprista wa Xikwembu Lexi nge Henhla-henhla, la hlanganeke na Abrahama a vuya eku hluleni ka tihosi kutani a n’wi katekisa
2  yena loyi Abrahama a n’wi aveleke vukhume bya swilo hinkwaswo, xo sungula eka hinkwaswo, hi vuhundzuluxeri, i “Hosi Ya Ku Lulama,” naswona a tlhela a va hosi ya Salema, hileswaku, “Hosi Ya Ku Rhula.”
3  Hi ku va a nga ri na tatana, a nga ri na manana, a nga ri na matimu ya xivongo, a nga ri na ku sungula ka masiku hambi ku ri makumu ya vutomi, kambe leswi a endliweke a fana ni N’wana wa Xikwembu, u tshama a ri muprista hilaha ku nga heriki.
4  Kutani, vonani ndlela leyi munhu loyi a a ri nkulu ha yona, loyi Abrahama nhloko ya ndyangu, a n’wi nyikeke vukhume bya swilo leswikulu leswi phangiweke.
5  I ntiyiso, vanhu lava nga vana va Levhi lava amukelaka ntirho wa vona wa vuprista va lerisiwe ku hlengeleta vukhume eka vanhu hi ku ya hi Nawu, hileswaku, eka vamakwavo, hambiloko lava va hume emasengeni ya Abrahama;
6  kambe munhu la nga lavisisangiki matimu ya xivongo xakwe eka vona u teke vukhume eka Abrahama kutani a katekisa yena loyi a a ri ni switshembiso.
7  Kutani handle ka ku kanetana, nchumu lowutsongo wu katekisiwa hi lowukulu.
8  Naswona hi tlhelo rin’wana, i vanhu lava faka lava amukelaka vukhume, kambe hi tlhelo lerin’wana, i munhu loyi ku nyikeriwaka vumbhoni ha yena leswaku wa hanya.
9  Naswona, loko ndzo tirhisa marito lawa, hi Abrahama, hambi ku ri Levhi la amukelaka vukhume u hakele vukhume,
10  hikuva a a ha ri emasengeni ya tata wakwe loko Melkisedeke a hlangana na yena.
11  Kutani, loko kunene ku hetiseka a ku ta hi ntirho wa vuprista bya Valevhi, (hikuva vanhu a va nyikiwa Nawu, byona byi ri xikombiso xa kona,) xana a ka ha ta va ni xilaveko xihi xin’wana xa leswaku ku humelela muprista un’wana hi ku ya hi mukhuva wa Melkisedeke naswona ku nga vuriwi leswaku hi ku ya hi mukhuva wa Aroni?
12  Hikuva leswi ntirho wa vuprista wu hundzuriwaka, i mfanelo leswaku ku hundzuriwa ni nawu.
13  Hikuva wanuna loyi ku vuriwaka swilo leswi malunghana na yena, a a ri xirho xa nyimba yin’wana, leyi eka yona ku nga riki na un’we la tshameke a tirha ealitarini.
14  Hikuva swi le rivaleni swinene leswaku Hosi ya hina yi hume eka Yuda, nyimba leyi Muxe a nga vulavulangiki nchumu ha yona malunghana ni vaprista.
15  Nakambe swi le rivaleni swinene leswaku ku ni mu-​prista un’wana la yelanaka na Melkisedeke la humelelaka,
16  loyi a veke tano, ku nga ri hi ku ya hi nawu wa xileriso lowu vekiweke hi munhu wa nyama, kambe hi ku ya hi matimba ya vutomi lebyi nga lovisekiki,
17  hikuva hi ku landza vumbhoni ku vuriwa leswi: “U muprista hi masiku hi ku ya hi mukhuva wa Melkisedeke.”
18  Kutani, hakunene ku ni ku bakanyiwa ka xileriso xo rhanga hikwalaho ka ku tsana ka xona ni ku hluleka ka xona.
19  Hikuva Nawu a wu endlanga nchumu xi va lexi hetisekeke, kambe ku tlhandlekeriwa ka ntshembo wo antswa hi kona loku endleke swilo swi hetiseka, loku ha kona hi tshinelaka eka Xikwembu.
20  Nakambe, hi mpimo wa leswaku a ku nga ri hi xihlambanyo lexi tiyisiweke,
21  (hikuva hakunene va kona vanhu lava veke vaprista handle ka xihlambanyo lexi tiyisiweke, kambe ku ni un’wana la veke muprista hi xihlambanyo lexi tiyisiweke hi Loyi a vuleke leswi malunghana na yena: “Yehovha u hlambanyile (naswona a nge tisoli), ‘U muprista hi masiku,’ ”)
22  hi ndlela yoleyo na Yesu hi yena la nyikeriweke leswaku a va xitiyisekiso xa ntwanano wo antswa.
23  Ku tlula kwalaho, vo tala a va boheka ku va vaprista hi ku tlhandlamana hikwalaho ka leswi rifu a ri va sivela ku tshama va ri vaprista,
24  kambe hikwalaho ka leswi yena a hanyaka hi masiku, ntirho wakwe wa vuprista a wu na vatlhandlami nikatsongo.
25  Hikwalaho, nakambe wa swi kota ku va ponisa hi ku helela lava tshinelelaka Xikwembu ha yena, hikuva nkarhi hinkwawo wa hanya leswaku a va kombelela.
26  Hikuva muprista lonkulu swonghasi kukota loyi u hi lulamerile, wa tshembeka, a nga na nandzu, a nga nyamanga, u hambanile ni vadyohi, naswona u tlakukile ku tlula matilo.
27  A swi laveki leswaku a nyikela switlhavelo siku ni siku, hilaha vaprista volavo lavakulu va endlaka hakona, ku sungula hi swa swidyoho swakwe kutani ku landzela swa vanhu: (hikuva leswi u swi endle kan’we swi helela kwalaho loko a tinyikela;)
28  hikuva Nawu wu veka vanhu lava tsaneke va va vaprista lavakulu, kambe rito ra xihlambanyo lexi tiyisiweke leri teke endzhaku ka Nawu ri veka N’wana, la endliwaka a hetiseka hilaha ku nga heriki.
6  Hikwalaho, leswi se hi tshikeke dyondzo ya masungulomalunghana na Kreste, a hi chivirikeleni eku wupfeni, hi nga ha tlheli hi veka masungulo, hileswaku, ku hundzuka emintirhweni leyi feke, ni ripfumelo eka Xikwembu,
2  ku dyondzisa hi ta minkhuvulo ni ku tlhandleka mavoko, ku pfuka ka vafi ni ku avanyisiwa loku nga heriki.
3  Naswona leswi hi ta swi endla, loko kunene Xikwembu xi swi pfumelela.
4  Hikuva a swi koteki eka lava va tshameke va voningeriwa kan’we swi helela kwalaho, lava nantsweke nyiko ya mahala ya le tilweni, lava averiweke moya lowo kwetsima,
5  lava nantsweke rito lerinene ra Xikwembu ni matimba ya mafambiselo ya swilo lama taka,
6  kambe lava weke, ku va pfuxeta nakambe va hundzuka, hikuva va belela N’wana wa Xikwembu hi vuntshwa ni ku n’wi khomisa tingana erivaleni.
7  Hi xikombiso, misava leyi nwaka mpfula leyi hakanyingi yi naka ehenhla ka yona, kutani yi humesa swimila leswi fanelekaka eka lava va rimeriwaka swona, na yona yi amukela nkateko lowu humaka eka Xikwembu.
8  Kambe loko yi humesa mitwa ni swigatlu, ya bakanyiwa naswona yi le kusuhi ni ku rhukaniwa; kutani yi hetelela hi ku hisiwa.
9  Hambiswiritano, malunghana na n’wina, varhandziwa, hambiloko hi vulavula hi ndlela leyi, ha kholwa hi swilo leswi antswaka ni swilo leswi fambisanaka ni ku ponisiwa.
10  Hikuva Xikwembu a xi pfumali ku lulama lerova xi nga rivala ntirho wa n’wina ni rirhandzu leri mi ri kombiseke hikwalaho ka vito ra xona, hileswi mi tirheleke vakwetsimi naswona ma ha ya emahlweni mi va tirhela.
11  Kambe hi navela leswaku un’wana ni un’wana wa n’wina a kombisa ku chivirika loku fanaka leswaku a va ni ku tiyiseka loku heleleke ka ntshembo ku fika emakumu,
12  leswaku mi nga vi na vulolo, kambe mi tekelela lava dyaka ndzhaka ya switshembiso hikwalaho ka ripfumelo ni ku lehisa mbilu.
13  Hikuva loko Xikwembu xi endla xitshembiso xa xona eka Abrahama, leswi a xi nga ta hlambanya hi munhu un’wana lonkulu, xi hlambanye ha xona n’wini,
14  xi ku: “Ndza vurisa ndzi ri loko ku ri ku ku katekisa ndzi ta ku katekisa, naswona loko ku ri ku ku andzisa ndzi ta ku andzisa.”
15  Xisweswo loko Abrahama a kombise ku lehisa mbilu, u kume xitshembiso lexi.
16  Hikuva vanhu va tiyisa hi munhu lonkulu, naswona xihlambanyo xa vona i makumu ya ku kanetana kun’wana ni kun’wana, hileswi ku nga xitiyisekiso xa le nawini xa vona.
17  Hi mukhuva lowu Xikwembu, loko xi kongome ku kombisa ku nga hundzuki ka ndzayo ya xona eka vadyandzhaka va xitshembiso hilaha ku teleke swinene, xi nghenelele hi xihlambanyo,
18  leswaku, hi swilo swimbirhi leswi nga hundzukiki leswi ha swona swi nga kotekiki leswaku Xikwembu xi hemba, hina lava balekeleke evuchavelweni hi kuma xikhutazo xa matimba xo khomelela eka ntshembo lowu vekiweke emahlweni ka hina.
19  Ntshembo lowu hi na wona tanihi nsoma wa moya-xiviri, wu tiyisekisiwile ni ku tiya, naswona wu nghena endzeni ka nguvu,
20  laha murhangeri a ngheneke kona hikwalaho ka hina, Yesu, la veke muprista lonkulu hi masiku hi ku ya hi mukhuva wa Melkisedeke.
13  Rirhandzu ra n’wina ra vumakwerhu a ri ye emahlweni.
2  Mi nga rivali malwandla, hikuva ha wona van’wana, va nga swi tivi, va rhurhele tintsumi.
3  Anakanyani lava nga etimpecanini ta khotso onge hiloko mi bohiwe na vona, ni lava xanisiwaka, tanihi leswi na n’wina ma ha riki emirini.
4  Vukati a byi xiximeke exikarhi ka hinkwavo, ni sangu ra vukati ri nga vi ni xilo lexi nyamisaka, hikuva Xikwembu xi ta avanyisa timbhisa ni vaoswi.
5  Mukhuva wa n’wina wa vutomi a wu pfumale rirhandzu ra mali, mi ri karhi mi eneriseka hi swilo leswi nga kona. Hikuva xi te: “Ndzi nga ka ndzi nga ku tshiki naswona ndzi nga ka ndzi nga ku fularheli.”
6  Leswaku hi ta va ni xivindzi lexikulu kutani hi ku: “Yehovha i mupfuni wa mina; ndzi nga ka ndzi nga chavi. Xana munhu a nga ndzi endla yini?”
7  Tsundzukani lava rhangelaka exikarhi ka n’wina, lava mi byeleke rito ra Xikwembu, naswona loko mi ri karhi mi xiyisisa vuyelo bya ku tikhoma ka vona, mi tekelela ripfumelo ra vona.
8  Yesu Kreste wa ha ri yena tolo ni namuntlha, ni hi masiku.
9  Mi nga tekiwi hi tidyondzo to hambana-hambana ni leti nga tolovelekangiki; hikuva i swinene leswaku mbilu yi tiyisiwa hi musa lowu nga faneriwiki, ku nga ri hi swakudya, leswi lava khomekeke ha swona va nga pfunekangiki.
10  Hi ni alitari leyi lava endlaka ntirho wo kwetsima entsongeni va nga riki na mfanelo yo dyela eka yona.
11  Hikuva mintsumbu ya swiharhi leswi ngati ya swona yi nghenisiwaka endhawini yo kwetsima hi muprista lonkulu hikwalaho ka xidyoho yi hisiwa ehandle ka nxaxa.
12  Hikwalaho na yena Yesu, leswaku a ta kwetsimisa vanhu hi ngati yakwe, u xanisekile ehandle ka nyangwa.
13  Kutani a hi yeni eka yena ehandle ka nxaxa, hi byarhe ndzhukano lowu a wu byarheke,
14  hikuva laha a hi na wona muti lowu tshamaka hi masiku, kambe hi wu lava hi timbilu hinkwato lowu nga ta ta.
15  Ha yena a hi nyikeleni eka Xikwembu xitlhavelo xa ku dzunisa nkarhi hinkwawo, ku nga mbhandzu wa milomu leyi endlaka xitiviso xa le rivaleni eka vito ra xona.
16  Ku tlula kwalaho, mi nga rivali ku endla leswinene ni ku avelana swilo ni van’wana, hikuva Xikwembu xi tsakisiwa swinene hi switlhavelo swo tano.
17  Yingisani lava rhangelaka exikarhi ka n’wina naswona mi titsongahata, hikuva va tshama va rindze mimoya-xiviri ya n’wina hikuva hi vona va nga ta hlamusela; leswaku va endla leswi hi ntsako ku nga ri hi ku vilela, hikuva leswi swi nga mi vavisa.
18  Hambetani mi hi khongelela, hikuva ha tshemba leswaku hi ni ripfalo ro tshembeka, hileswi hi navelaka ku tikhoma hi ku tshembeka eka swilo hinkwaswo.
19  Kambe ngopfu-ngopfu ndzi mi khongotela ku endla leswi, leswaku ndzi ta vuyisiwa eka n’wina hi ku hatlisa.
20  Onge Xikwembu xa ku rhula, lexi pfuxeke murisi lonkulu wa tinyimpfu eka lava feke hi ngati ya ntwanano lowu nga heriki, Hosi ya hina Yesu,
21  xi nga mi hlomisa hi xilo xin’wana ni xin’wana lexinene leswaku mi endla ku rhandza ka xona, xi endla eka hina leswi tsakisaka swinene emahlweni ka xona ha Yesu Kreste; ku vangama a ku ve eka xona hi masiku ni masiku. Amen.
22  Sweswi ndza mi khongotela, vamakwerhu, leswaku mi tiyiselela rito leri ra xikhutazo, hikuva hakunene ndzi mi tsalele papila hi marito ma nga ri mangani.
23  Tivani leswaku makwerhu Timotiya u ntshunxiwile, loyi loko a hatla a fika, ndzi nga ta mi vona ndzi ri na yena.
24  Ndzi runguleleni hinkwavo lava rhangelaka exikarhi ka n’wina ni vakwetsimi hinkwavo. Lava nga eItaliya va mi rungula.
25  Musa lowu nga faneriwiki a wu ve na n’wina hinkwenu.
5  Hikuva muprista un’wana ni un’wana lonkulu la tekiweke exikarhi ka vanhu u vekeriwa vanhu leswaku a ungamela swilo leswi khumbanaka ni Xikwembu, leswaku a ta nyikela tinyiko ni switlhavelo swa swidyoho.
2  Wa swi kota ku tirhisana hi ku ringanisela ni lava pfumalaka vutivi ni lava dyohaka hileswi na yena a rhendzeriweke hi ku tsana kakwe,
3  naswona hikwalaho ka swona u boheka ku endla magandzelo ya swidyoho hi mpimo lowu fanaka, loko a tiendlela ni loko a endlela vanhu.
4  Nakambe, munhu u kuma ku xiximeka loku, ku nga ri hi ku tilavela, kambe ntsena loko a vitaniwa hi Xikwembu, ku fana na Aroni.
5  Hilaha ku fanaka Kreste a nga tivangamisanga hi ku tiendla muprista lonkulu, kambe u vangamisiwe hi loyi a vulavuleke malunghana na yena: “U n’wana wa mina; mina, namuntlha, ndzi tata wa wena.”
6  Hilaha a vulaka hakona nakambe endhawini yin’wana: “U muprista hi masiku hi ku ya hi mukhuva wa Melkisedeke.”
7  Emasikwini lawa ha wona a a ri wa nyama [Kreste] u endle swikombelo ni swikhongelo eka Loyi a a swi kota ku n’wi ponisa eku feni, hi swirilo swa matimba ni mihloti, naswona u twiwe hi tindleve timbirhi hikwalaho ka nchavo wakwe lowu nga ni vukwembu.
8  Hambileswi a a ri N’wana, u dyondze ku yingisa eka swilo leswi a xanisekeke ha swona;
9  naswona loko a endliwe la hetisekeke u ve ni vutihlamuleri bya ku ponisa hinkwavo lava n’wi yingisaka hilaha ku nga heriki,
10  hikuva Xikwembu xi n’wi vule hi ku kongoma leswaku i muprista lonkulu hi ku ya hi mukhuva wa Melkisedeke.
11  Hi ni swo tala swo swi vula malunghana na yena, leswi swi nonon’hwaka ku swi hlamusela, hileswi mi tlanyaleke eku tweni ka n’wina.
12  Hikuva, kunene, hambileswi mi faneleke ku va vadyondzisi hikwalaho ka nkarhi, nakambe mi lava un’wana la nga ta mi dyondzisa ku sukela eku sunguleni swilo swa masungulo swa marito lama hlawulekisiweke ya Xikwembu; naswona mi fana ni lava lavaka ntswamba, ku nga ri swakudya swo tiya.
13  Hikuva mani na mani la dyaka ntswamba a nga tolovelananga ni rito ra ku lulama, hikuva i xihlangi.
14  Kambe swakudya leswi tiyeke i swa vanhu lava wupfeke, lava va letelaka matimba ya vona ya ku twisisa hi ku ma tirhisa leswaku va hambanisa leswi lulameke ni leswi hoxeke.
1  Xikwembu, lexi khale swinene hi minkarhi yo tala ni hi tindlela to tala xi vulavuleke ni vatata wa hina hi vaprofeta,
2  emakun’wini ya masiku lawa xi vulavule na hina hi N’wana, loyi xi n’wi vekeke ku va mudyandzhaka wa swilo hinkwaswo, loyi ha yena xi endleke mafambiselo ya swilo.
3  Yena i xikombiso xa ku vangama ka xona ni xifaniso lexi nga xa vuxona bya xona bya xiviri, naswona u seketela swilo hinkwaswo hi rito ra matimba ya xona; naswona loko a basise swidyoho swa hina u tshame evokweni ra xinene ra Nkulukumba etindhawini leti tlakukeke.
4  Kutani u ve la antswaka ku tlula tintsumi, lerova u kume vito lerinene ngopfu ku tlula mavito ya tona.
5  Hi xikombiso, hi yihi exikarhi ka tintsumi leyi xi tshameke xi ku eka yona: “U n’wana wa mina; mina, namuntlha, ndzi tata wa wena”? Xi tlhela xi ku: “Mina ndzi ta va tata wakwe, naswona yena u ta va n’wana wa mina”?
6  Kambe loko xi tlhela xi tisa Mativula ya xona emisaveni leyi akiweke, xi ri: “Naswona tintsumi hinkwato ta Xikwembu a ti n’wi nkhinsamele.”
7  Nakambe, malunghana ni tintsumi xi ri: “Xi endla tintsumi ta xona ti va mimoya, ni malandza ya xona ya le rivaleni ma va malangavi ya ndzilo.”
8  Kambe malunghana ni N’wana: “Xikwembu i xiluvelo xa wena hi masiku ni masiku, naswona nhonga ya vuhosi ya mfumo wa wena i nhonga ya vuhosi ya vululami.
9  U rhandze ku lulama, naswona u venge ku kala nawu. Hi yona mhaka leyi Xikwembu, Xikwembu xa wena, xi ku toteke hi mafurha ya ku khana ku tlula lava u tirhisanaka na vona.”
10  Naswona: “Wena eku sunguleni, Wena Hosi, u veke masungulo ya misava, matilo i ntirho wa mavoko ya wena.
11  Swona hi swoxe swi ta lova, kambe wena u ta tshama hi masiku; swi ta hlakala hinkwaswo ku fana ni nguvu ya le handle,
12  kutani u ta swi songa ku fana ni nkhancu, ku fana ni nguvu ya le handle; kutani swi ta siviwa, kambe wena u tshama u ri tano, naswona malembe ya wena a ma nge heli.”
13  Kambe hi yihi exikarhi ka tintsumi leyi xi tshameke xi ku eka yona: “Tshama evokweni ra mina ra xinene, ku fikela loko ndzi veka valala va wena va va vunavelo bya milenge ya wena”?
14  Xana hinkwato a hi mimoya ya ntirho wa le rivaleni, leyi rhumiweke ku ya tirhela lava nga ta dya ndzhaka ya ku ponisiwa?
2  Hi yona mhaka leyi swi faneleke leswaku hi nyikela nyingiso lowukulu ku tlula lowu tolovelekeke eka swilo leswi hi swi tweke, leswaku hi nga tshuki hi khukhuleka.
2  Hikuva loko rito leri vuriweke hi ku tirhisa tintsumi ri tikomba ri tiyile, naswona ku tlula nawu kun’wana ni kun’wana ni xiendlo xa ku pfumala ku yingisa swi rihiwe hi ku pfumelelana ni vululami;
3  xana hi ta balekisa ku yini loko hi honise ku ponisiwa lokukulu swonghasi hileswi ku sunguleke ku vuriwa hi ku tirhisa Hosi ya hina naswona hi tiyisekiseriwe kona hi lava va yi tweke,
4  loko Xikwembu xi hlanganyela eku nyikeleni ka vumbhoni hi masingita ni hi swihlamariso ni hi mintirho yo hambana-hambana ya matimba ni ku aviwa ka moya lowo kwetsima hi ku ya hi ku rhandza ka xona ke?
5  Hikuva misava leyi akiweke leyi taka leyi hi vulavulaka ha yona a xi yi vekanga ehansi ka tintsumi.
6  Kambe mbhoni yin’wana yi nyike xitiyisekiso kun’wana, yi ku: “Munhu i yini leswaku u n’wi anakanya, kumbe n’wana wa munhu i yini leswaku u n’wi khathalela?
7  U n’wi endle a va ehansinyana ka tintsumi; u n’wi tlhandleke harhi ya ku vangama ni ku xiximiwa, kutani u n’wi veka ehenhla ka mintirho ya mavoko ya wena.
8  Swilo hinkwaswo u swi veke ehansi ka milenge yakwe.” Hikuva leswi Xikwembu xi vekeke swilo hinkwaswo ehansi ka yena, a xi siyanga nchumu xi nga ri ehansi kakwe. Kambe a hi swi voni swilo hinkwaswo swi ri ehansi kakwe;
9  kambe ha n’wi vona Yesu, loyi a a endliwe a va ehansinyana ka tintsumi, a a tlhandlekiwe harhi ya ku vangama ni ku xiximiwa hikwalaho ka leswi a a file, leswaku hi musa lowu nga faneriwiki wa Xikwembu a ta nantswa rifu hikwalaho ka vanhu hinkwavo.
10  Hikuva a swi fanela eka loyi swilo hinkwaswo swi nga kona hi mhaka yakwe ni loyi ha yena swilo hinkwaswo swi nga kona, hi xikongomelo xo tisa vana vo tala eku vangameni, ku endla leswaku Murhangeri Lonkulu wa ku ponisiwa ka vona a hetiseka hi ku xaniseka.
11  Hikuva loyi a kwetsimisaka ni lava kwetsimisiwaka va huma eka wun’we hinkwavo, hi xivangelo lexi a nga khomiwi hi tingana ku va vitana “vamakwerhu,”
12  hilaha a nge: “Ndzi ta vula vito ra wena eka vamakwerhu; exikarhi ka nhlengeletano ndzi ta ku dzunisa hi risimu.”
13  Nakambe: “Ndzi ta tshemba yena.” Nakambe: “Maswivo! Mina ni vana lavatsongo, lava Yehovha a ndzi nyikeke vona.”
14  Hikokwalaho, leswi “vana lavatsongo” va nga ni ngati ni nyama yin’we, na yena u ve ni swilo leswi fanaka, leswaku hi rifu rakwe a ta herisa la nga ni tindlela to vanga rifu, ku nga Diyavulosi;
15  ni leswaku a ta ntshunxa hinkwavo lava hikwalaho ko chava rifu a va ri evuhlongeni vutomi bya vona hinkwabyo.
16  Hikuva hakunene a nga pfuni tintsumi nikatsongo, kambe u pfuna mbewu ya Abrahama.
17  Hikwalaho a a boheka ku fana ni “vamakwavo” hi matlhelo hinkwawo, leswaku a ta va muprista lonkulu wa tintswalo ni wo tshembeka eka swilo leswi khumbaka Xikwembu, leswaku a nyikela gandzelo ra ku vuyelelana ra swidyoho swa vanhu.
18  Hikuva leswi yena hi byakwe a xanisekeke loko a ringiwa, wa swi kota ku ta pfuna lava ringiwaka.
3  Hikwalaho, vamakwerhu vo kwetsima, lava hlanganyelaka eku vitaniweni ka le tilweni, ehleketani hi muapostola ni muprista lonkulu loyi hi kombisaka ripfumelo eka yena—Yesu.
2  A a tshembekile eka Loyi a nga n’wi endla a va tano, hilaha Muxe na yena a a ri hakona endlwini hinkwayo ya Yoloye.
3  Hikuva yena u hlayiwa a ri la faneriwaka hi ku vangama lokukulu ku tlula Muxe, tanihi leswi loyi a akaka yindlu a xiximiwaka ngopfu ku tlula yona.
4  Ina, yindlu yin’wana ni yin’wana yi akiwa hi munhu, kambe loyi a akeke swilo hinkwaswo i Xikwembu.
5  Naswona Muxe loyi a a ri mulanguteri a a tshembekile endlwini hinkwayo ya Yoloye a va a veka vumbhoni bya swilo leswi a swi ta vuriwa endzhaku,
6  kambe Kreste a a tshembekile tanihi N’wana la langutelaka yindlu ya Yoloye. Hina hi yindlu ya Yoloye, loko hi khomelela swi tiya eka ntshunxeko wa hina wo vulavula ni ku khomelela eka ntshembo lowu hi tibumaka ha wona ku yisa emakumu.
7  Hikwalaho, hilaha moya lowo kwetsima wu vulaka hakona: “Namuntlha loko mi yingisa rito rakwe,
8  mi nga nonon’hwisi timbilu ta n’wina ku fana ni le nkarhini wo vanga ku hlundzuka lokukulu, kukota esikwini ra ndzingo emananga,
9  leri vatata wa n’wina va nga ndzi ringa hi ndzingo, kasi va vone mintirho ya mina ku ringana malembe ya 40.
10  Hikwalaho ndzi nyenyetsiwe hi xitukulwana lexi kutani ndzi ku, ‘Minkarhi hinkwayo va pepetseka etimbilwini ta vona, naswona vona a va ti tivanga tindlela ta mina.’
11  Kutani ndzi hlambanyile ndzi hlundzukile, ‘A va nge ngheni eku wiseni ka mina.’ ”
12  Tivoneleni, vamakwerhu, hi ku chava leswaku ku nga tshuka ku va ni un’wana wa n’wina la vaka ni mbilu yo homboloka leyi pfumalaka ripfumelo, hi ku suka eka Xikwembu lexi hanyaka;
13  kambe hambetani mi khongotelana siku rin’wana ni rin’wana, ntsena loko ri vuriwa “Namuntlha,” hi ku chava leswaku un’wana wa n’wina a nga tshuka a nonon’hwisiwa hi matimba ya vuxisi ya xidyoho.
14  Hikuva kahle-kahle hi hlanganyela na Kreste ntsena loko hi ku khoma ku tiyile ku tiyiseka loku a hi ri na kona eku sunguleni, ku yisa emakumu,
15  Loko ku vuriwa leswi: “Namuntlha loko mi yingisa rito rakwe, mi nga nonon’hwisi timbilu ta n’wina ku fana ni le nkarhini wo vanga ku hlundzuka lokukulu.”
16  Hikuva a ku ri vamani lava tweke kambe va tlhontlheke ku hlundzuka lokukulu? Entiyisweni, xana hinkwavo a va endlanga tano, lava humeke aEgipta va ri ehansi ka Muxe?
17  Ku tlula kwalaho, xana i vamani lava nyenyetseke Xikwembu ku ringana malembe ya 40? Xana a ku nga ri lava dyoheke, lava mintsumbu ya vona yi weke emananga?
18  Kambe, xana i vamani lava xi va hlambanyeleke leswaku a va nge ngheni eku wiseni ka xona loko ku nga ri lava nga yingisangiki?
19  Kutani ha swi vona leswaku a va nghenanga hikwalaho ko pfumala ripfumelo.
12  Hikwalaho, leswi hi nga ni papa lerikulu swinene ra timbhoni leri hi rhendzeleke, na hina a hi hluvuleni ntiko wun’wana ni wun’wana ni xidyoho lexi hi phasaka hi ku olova, a hi tsutsumeni hi ku tiyisela eka mphikizano lowu vekiweke emahlweni ka hina,
2  loko hi ri karhi hi languta swinene-nene eka Murhangeri Lonkulu ni Muhetisekisi wa ripfumelo ra hina, Yesu. Hikwalaho ka ntsako lowu a wu vekiwe emahlweni ka yena u tiyisele mhandzi ya nxaniso, a tsan’wa tingana, kutani a tshama evokweni ra xinene ra xiluvelo xa Xikwembu.
3  Hakunene, ehleketisisani hi loyi a tiyiseleke mavulavulelo yo tano yo kaneta ya vadyohi hi ku lwisana ni leswi vuyerisaka vona ntsena, leswaku mi nga karhali mi wa mapa eka mimoya-xiviri ya n’wina.
4  A mi si tshama mi lwisana ni xidyoho xexo ngati yi kala yi huma,
5  kambe mi xi rivale hi ku helela xikhongotelo lexi xi vulaka leswaku mi vana: “N’wananga, u nga ku languteli ehansi ku tshinya loku humaka eka Yehovha, naswona u nga wi mapa loko u lulamisiwa hi yena;
6  hikuva loyi Yehovha a n’wi rhandzaka wa n’wi tshinya; entiyisweni, u ba un’wana ni un’wana la n’wi tekaka a ri n’wana.”
7  Ma tiyisela hikwalaho ka ku tshinyiwa. Xikwembu xi mi khoma kukota vana. Hikuva hi wihi n’wana loyi tatana a nga n’wi tshinyiki?
8  Kambe loko mi nga tshinyiwanga hi ku tshinya loku hinkwavo va ku kumeke, kunene mi vana lava tswaleriweke ehandle, a mi vana va xiviri.
9  Ku tlula kwalaho, a hi ri ni vatata wa hina va nyama lava a va hi tshinya, naswona a hi va kombisa xichavo. Xana a hi fanelanga hi tiveka swinene ngopfu ehansi ka Tata wa vutomi bya hina bya moya kutani hi hanya?
10  Hikuva hi masiku ma nga ri mangani a va hi tshinya hi ku ya hi leswi a swi vonaka swi ri swinene eka vona, kambe u endla tano leswaku hi vuyeriwa, hi ta hlanganyela evukwetsimini byakwe.
11  I ntiyiso, ku hava ku tshinyiwa loku vonakaka ku tsakisa enkarhini wolowo, kambe ku tisa gome; kasi endzhakunyana ku veka mbhandzu wo rhula eka lava leteriweke hi kona, ku nga ku lulama.
12  Hikwalaho ololoxani mavoko lama lelemelaka ni matsolo lama gudlagudlaka,
13  naswona hambetani mi endlela milenge ya n’wina magondzo yo lulama, leswaku leswi khutaka swi nga suleki, kambe ku ri na sweswo swi horisiwa.
14  Lavisisani ku rhula ni vanhu hinkwavo, ni ku kwetsima loku handle ka kona ku nga riki na munhu la nga ta vona Hosi,
15  mi ri karhi mi tivonela hi vukheta leswaku ku nga vi na munhu la tsoniwaka musa lowu nga faneriwiki wa Xikwembu; leswaku ku nga mili rimitsu ra vuxungu kutani ri vanga ku karhateka ni leswaku vo tala va nga nyamisiwi hi rona;
16  leswaku ku nga vi ni mbhisa kumbe un’wana la nga tlangeriki swilo leswi kwetsimaka, ku fana na Esawu, loyi a xaviseke timfanelo takwe ta ku va mativula leswaku a kuma mpandzwa wun’we.
17  Hikuva ma swi tiva leswaku endzhaku, loko a lava ku dya ndzhaka ya nkateko u bakanyiwile, hikuva, hambileswi a a swi lava hi mbilu hinkwayo ku n’wi hundzula mianakanyo hi ku rila mihloti, a nga swi kotanga.
18  Hikuva a mi yi tshinelelanga ntshava leyi khomiwaka, leyi lumekiweke hi ndzilo, ni papa ro dzwihala ni munyama lowukulu ni xidzedze,
19  ni ku pfuma ka mhalamhala ni mpfumawulo wa marito; ku nga mpfumawulo lowu loko vanhu va wu twile, va kombeleke leswaku ku nga engeteriwi rito rin’wana eka vona.
20  Hikuva a va nga swi koti ku tiyisela xileriso lexi nge: “Loko xifuwo xi khumba ntshava, xi fanele xi khandliwa hi maribye.”
21  Nakambe, leswi a swi vonaka a swi chavisa swinene lerova Muxe u te: “Ndza chava, ndza rhurhumela.”
22  Kambe n’wina mi tshinelele Ntshava ya Siyoni ni muti wa Xikwembu lexi hanyaka, Yerusalema wa le tilweni, ni timiriyadi ta tintsumi,
23  enhlengeletanweni ya mani na mani, ni vandlha ra mativula lama tsarisiweke ematilweni, ni Xikwembu Muavanyisi wa hinkwavo, ni vutomi bya moya bya lavo lulama lava endliweke va hetiseka,
24  na Yesu muhlanganisi wa ntwanano lowuntshwa, ni ngati yo xuva, leyi vulavulaka hi ndlela yo antswa ku tlula ngati ya Avele.
25  Xiyani leswaku a mi tilandzuli eka loyi a vulavulaka. Hikuva loko lava tilandzuleke va nga n’wi balekelanga la nyikeke xilemukiso xa Xikwembu emisaveni, na hina a hi nge baleki nikatsongo loko hi fularhela la vulavulaka a ri ematilweni.
26  Enkarhini wolowo rito rakwe ri ninginise misava, kambe sweswi u tshembisile, a ku: “Nakambe ndzi ta ninginisa ni tilo, ku nga ri misava ntsena.”
27  Kutani rito leri nge, “Nakambe” ri kombisa ku susiwa ka swilo leswi ninginisiwaka ku fana ni swilo leswi endliweke, leswaku ku sala swilo leswi nga ninginisiwangiki.
28  Hikwalaho, hi ku vona leswaku hi ta amukela mfumo lowu nga ta ka wu nga ninginisiwi, a hi yeni emahlweni hi kuma musa lowu nga faneriwiki, lowu ha wona hi nga ha endlelaka Xikwembu ntirho wo kwetsima hilaha ku amukelekaka hi nchavo lowu nga ni vukwembu ni ku xixima.
29  Hikuva Xikwembu xa hina na xona i ndzilo lowu herisaka.
