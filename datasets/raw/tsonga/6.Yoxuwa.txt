10  Hi ku hatlisa loko Adoni-zedeki hosi ya Yerusalema a twa leswaku Yoxuwa u teke Ayi a wu nyikela endzovisweni, hilaha a endleke hakona hi Yeriko ni hosi ya wona, u endlise sweswo eka Ayi ni hosi ya wona, nileswaku vaaki va Gibiyoni va endle ku rhula ni Vaisrayele naswona a va tshama exikarhi ka vona,
2  hiloko a chava swinene, hikuva Gibiyoni a wu ri muti lowukulu, ku fana ni miti ya vuhosi, hikuva a wu ri wukulu eka Ayi, ni vavanuna va wona hinkwavo a va ri vanhu va matimba.
3  Hikwalaho Adoni-zedeki hosi ya Yerusalema a rhumela rito eka Hohamu hosi ya Hebroni na Piramu hosi ya Yaramutu ni le ka Yafiya hosi ya Lakixi na Debiri hosi ya Egiloni, a ku,
4  “Tanani eka mina mi ta ndzi pfuna ndzi hlasela Gibiyoni, hikuva u endle ku rhula na Yoxuwa ni vana va Israyele.”
5  Hiloko va hlengeletana kutani va tlhandluka, tihosi ta ntlhanu ta Vaamori, hosi ya Yerusalema, hosi ya Hebroni, hosi ya Yaramutu, hosi ya Lakixi, hosi ya Egiloni, tona ni vanhu va tona hinkwavo va le mixaxeni, ti gova ti rhendzela Gibiyoni, ti lwa na wona.
6  Hiloko vavanuna va Gibiyoni va rhumela rito eka Yoxuwa va ri emixaxeni ya Giligala, va ku: “U nga khondleli mahlonga ya wena mavoko. Tana eka hina hi ku hatlisa, u hi ponisa, u hi pfuna, hikuva tihosi hinkwato ta Vaamori leti tshamaka endhawini ya tintshava ti hlengeletanele ku lwa na hina.”
7  Kutani Yoxuwa a tlhandluka a suka eGiligala, yena ni vanhu hinkwavo va nyimpi lava a va ri na yena ni vavanuna hinkwavo va vurhena lava nga ni matimba.
8  Hiloko Yehovha a byela Yoxuwa a ku: “U nga va chavi, hikuva ndzi va nyikete evokweni ra wena. Ku hava munhu wa vona la nga ta lwa na wena.”
9  Kutani Yoxuwa a fika eka vona hi xitshuketa. U fambe vusiku hinkwabyo a huma eGiligala.
10  Yehovha a va pfilunganya emahlweni ka Israyele, kutani va dlaya vanhu vo tala eGibiyoni ni ku va hlongorisa hi ndlela leyi tlhandlukaka ya Beta-horoni, va va dlaya ku fikela eAzeka ni le Makeda.
11  Kuteloko va ha baleka emahlweni ka Israyele naswona va rhelela eBeta-horoni, Yehovha a chulula maribye lamakulu ehenhla ka vona ku ya fikela eAzeka, ma huma etilweni lerova va fa. A va tele lava dlayiweke hi xihangu ku tlula lava vana va Israyele va va dlayeke hi banga.
12  Hi rona siku leri Yoxuwa a vulavuleke na Yehovha ha rona, siku leri Yehovha a nyiketeke Vaamori eka vana va Israyele, kutani a vulavula ematihlweni ya Israyele a ku: “Dyambu, yima ehenhla ka Gibiyoni,Ni n’weti, ehenhla ka rivala ra le hansi ra Ayaloni.”
13  Kutani dyambu ri yima, ni n’weti wu yima wu nga fambi, kukondza tiko ri tirihisela eka valala va rona. Xana a swi tsariwanga ebukwini ya Yaxara? Dyambu ri yima exikarhi ka matilo, a ri hatlanga ri pela, nkarhi wo lava ku ringana siku hinkwaro.
14  A ri kona siku leri a ri fana ni rero, hambi ku ri emahlweni ka rona kumbe endzhaku ka rona, leri Yehovha a nga yingisa rito ra munhu, hikuva Yehovha a a lwela Israyele.
15  Endzhaku ka sweswo Yoxuwa ni tiko hinkwaro ra Israyele leri a ri ri na yena va tlhelela enxaxeni wa Giligala.
16  Hi nkarhi wolowo tihosi leta ntlhanu ti baleka ti ya tumbela ebakweni ra Makeda.
17  Hiloko ku vikiwa eka Yoxuwa, va ku: “Tihosi leta ntlhanu ti kumiwe ti tifihle ebakweni ra Makeda.”
18  Kutani Yoxuwa a ku: “Khunguluxelani maribye lamakulu enon’wini wa bako kutani mi veka vavanuna va ti rindza.
19  Loko ku ri n’wina, mi nga yimi. Hlongorisani valala va n’wina, mi va hlasela hi le ndzhaku. Mi nga va pfumeleli va nghena emitini ya vona, hikuva Yehovha Xikwembu xa n’wina u va nyikete emavokweni ya n’wina.”
20  Hi ku hatlisa loko Yoxuwa ni vana va Israyele va hete ku dlaya vanhu vo tala ngopfu, ku fikela loko va herile, naswona lava va poneke va baleke va ya nghena emitini leyi tiyisiweke,
21  vanhu hinkwavo va vuyela enxaxeni, eka Yoxuwa eMakeda hi ku rhula. A nga kona munhu la kariheleke vana va Israyele hi ririmi rakwe.
22  Hiloko Yoxuwa a ku: “Pfulani nomu wa bako mi humesa tihosi leta ntlhanu ebakweni mi ti tisa eka mina.”
23  Kutani va endla tano va humesa tihosi leta ntlhanu va ti yisa eka yena, hosi ya Yerusalema, hosi ya Hebroni, hosi ya Yaramutu, hosi ya Lakixi ni hosi ya Egiloni.
24  Hi ku hatlisa loko va tise tihosi leti eka Yoxuwa, Yoxuwa a vitana vavanuna hinkwavo va Israyele, kutani a byela tindhuna ta nyimpi leti humeke na yena a ku: “Tshinelani. Vekani milenge ya n’wina etinhan’wini ta tihosi leti.” Hiloko va ta ivi va veka milenge etinhan’wini ta tona.
25  Hiloko Yoxuwa a ya emahlweni a va byela a ku: “Mi nga chavi kumbe ku tshuka. Vanani ni xivindzi ni matimba, hikuva Yehovha u ta endla hi ndlela yoleyo eka valala hinkwavo lava mi lwaka na vona.”
26  Endzhaku ka sweswo Yoxuwa a ti tlhava a ti dlaya ivi a ti hayeka etimhandzini ta ntlhanu, ti lenga-lenga etimhandzini ku fikela nimadyambu.
27  Kutani hi nkarhi wa ku pela ka dyambu, Yoxuwa a humesa xileriso, hiloko va ti hawula etimhandzini, kutani va ti lahlela ebakweni leri a ti tifihle eka rona. Hiloko va veka maribye lamakulu enon’wini wa bako—ku fikela esikwini leri.
28  Yoxuwa a teka Makeda hi siku rero kutani a wu hlasela hi banga. Loko ku ri hosi ya wona, a yi nyikela endzovisweni yona ni moya-xiviri wun’wana ni wun’wana lowu a wu ri eka wona. A nga siyanga munhu la poneke. Hosi ya Makeda u yi endle hilaha a endleke hosi ya Yeriko hakona.
29  Hiloko Yoxuwa ni tiko hinkwaro ra Israyele va hundza eMakeda va ya eLibna, va lwa na Libna.
30  Kutani Yehovha a wu nyikela na wona ni hosi ya wona evokweni ra Israyele, ivi va wu hlasela hi banga, wona ni moya-xiviri wun’wana ni wun’wana lowu a wu ri eka wona. A va siyanga munhu la poneke. Hosi ya Makeda va yi endle hilaha va endleke hosi ya Yeriko hakona.
31  Ku suka kwalaho Yoxuwa ni tiko hinkwaro ra Israyele va hundza eLibna va ya eLakixi, va dzima nxaxa, va wu rhendzela ni ku lwa na wona.
32  Kutani Yehovha a nyikela Lakixi evokweni ra Israyele lerova va wu teka hi siku ra vumbirhi, hiloko va wu hlasela hi banga wona ni moya-xiviri wun’wana ni wun’wana lowu a wu ri eka wona, hi ku landza hinkwaswo leswi va swi endleke eka Libna.
33  Hi wona nkarhi lowu Horamu hosi ya Gezere a tlhandlukeke ha wona a ya pfuna Lakixi. Hiloko Yoxuwa a n’wi dlaya yena ni vanhu vakwe kukondza a nga ha siyi munhu wakwe la poneke.
34  Hiloko Yoxuwa ni tiko hinkwaro ra Israyele leri a ri ri na yena va suka eLakixi va ya aEgiloni, va dzima mixaxa va wu rhendzela, va lwa na wona.
35  Kutani va wu teka hi siku rero, va wu hlasela hi banga, va nyikela moya-xiviri wun’wana ni wun’wana lowu a wu ri eka wona endzovisweni hi siku rero, hilaha va endleke hakona eLakixi.
36  Hiloko Yoxuwa ni tiko hinkwaro ra Israyele leri a ri ri na yena va suka aEgiloni va ya eHebroni ku ya lwa na wona.
37  Kutani va wu teka, va wu hlasela hi banga, wona ni hosi ya wona ni miti ya wona hinkwayo ni moya-xiviri wun’wana ni wun’wana. A nga siyanga munhu la poneke, hi ku landza hinkwaswo leswi a swi endleke eka Egiloni. Hi ndlela yoleyo u nyikele moya-xiviri wun’wana ni wun’wana lowu a wu ri eka wona endzovisweni.
38  Eku heteleleni Yoxuwa ni tiko hinkwaro ra Israyele leri a ri ri na yena va vuyela eDebiri, va sungula ku lwa na wona.
39  Kutani a wu teka wona ni hosi ya wona ni miti ya wona hinkwayo, va va hlasela hi banga kutani va nyikela moya-xiviri wun’wana ni wun’wana lowu a wu ri eka wona endzovisweni. A nga siyanga munhu la poneke. Hilaha a endleke hakona eka Hebroni, u endle tano eka Debiri ni hosi ya wona, kukota leswi a endliseke xiswona eka Libna ni hosi ya wona.
40  Kutani Yoxuwa a hlasela tiko hinkwaro ra tindhawu ta tintshava na Negebu na Xefela ni magiyagiya ni tihosi ta rona hinkwato. A nga siyanga munhu la poneke, hinkwaswo leswi hefemulaka u swi nyikele endzovisweni, hilaha Yehovha Xikwembu xa Israyele a leriseke hakona.
41  Yoxuwa a va hlasela ku suka eKadexi-baniya ku ya eGaza ni tiko hinkwaro ra Goxeni ni ku tlhandlukela eGibiyoni.
42  Kutani Yoxuwa a teka tihosi leti hinkwato ni tiko ra tona hi nkarhi wun’we, hikuva i Yehovha Xikwembu xa Israyele loyi a a lwela Israyele.
43  Endzhaku ka sweswo Yoxuwa ni tiko hinkwaro ra Israyele leri a ri ri na yena va tlhelela enxaxeni le Giligala.
4  Loko tiko hinkwaro ri hetile ku pela Yordani, Yehovha a byela Yoxuwa a ku:
2  “Tekani vavanuna va 12 exikarhi ka vanhu, wanuna un’we eka nyimba ha yin’we,
3  mi va lerisa, mi ku: ‘Tekani maribye ya 12 exikarhi ka Yordani, endhawini leyi milenge ya vaprista yi yimeke eka yona va nga tsekatseki, mi famba na wona mi ya ma veka laha mi nga ta etlela kona vusiku bya namuntlha.’”
4  Kutani Yoxuwa a vitana vavanuna va 12 lava a va hlawuleke eka vana va Israyele, wanuna un’we eka nyimba ha yin’we;
5  Yoxuwa a ya emahlweni a va byela a ku: “Hundzani emahlweni ka areka ya Yehovha Xikwembu xa n’wina mi ya exikarhi ka Yordani, ha un’we a tlhandleka ribye ekatleni rakwe, hi ku landza nhlayo ya tinyimba ta vana va Israyele,
6  leswaku leswi swi ta va xikombiso exikarhi ka n’wina. Loko vana va n’wina vo tshuka va vutisa enkarhini lowu taka, va ku, ‘Maribye lawa mi nga na wona i ya yini?’
7  Mi fanele mi va byela mi ku, ‘Hikuva mati ya Yordani a ma khawukile emahlweni ka areka ya ntwanano wa Yehovha. Loko yi pela Yordani, mati ya Yordani a ma khawukile, naswona maribye lawa ma fanele ma va xitsundzuxo eka vana va Israyele hilaha ku nga riki na makumu.’”
8  Kutani vana va Israyele va endle tano, hilaha Yoxuwa a leriseke hakona, ivi va teka maribye ya 12 exikarhi ka Yordani, hilaha Yehovha a vuleke hakona eka Yoxuwa, leswaku ma ringana ni nhlayo ya tinyimba ta vana va Israyele; va famba na wona laha va etlelaka kona, va ma veka kona.
9  Nakambe a ku ri ni maribye ya 12 lama Yoxuwa a ma yimiseke exikarhi ka Yordani endhawini yo yima eka yona emilengeni ya vaprista lava rhwaleke areka ya ntwanano, ma kwalaho ku fikela namuntlha.
10  Vaprista lava a va rhwale Areka a va yime exikarhi ka Yordani ku fikela loko mhaka hinkwayo leyi Yehovha a yi leriseke Yoxuwa leswaku a byela vanhu, yi hela, hi ku landza hinkwaswo leswi Muxe a swi leriseke Yoxuwa. Hi nkarhi wolowo vanhu va hatlisa va hundza.
11  Kuteloko vanhu va perile hinkwavo, kutani areka ya Yehovha yi pela, ni vaprista emahlweni ka vanhu.
12  Kutani vana va Ruveni ni vana va Gadi ni hafu ya nyimba ya Manase, va hundza va lunghekele nyimpi, vana va Israyele va va langutile, hilaha Muxe a va byeleke hakona.
13  Vavanuna va kwalomu ka 40 000 lava hlomeleke nyimpi va hundza emahlweni ka Yehovha va ya enyimpini etimbaleni ta le kwandzasini ra Yeriko.
14  Hi siku rero Yehovha a endla Yoxuwa a va nkulu ematihlweni ya tiko hinkwaro ra Israyele, kutani va sungula ku n’wi chava hilaha a va chava Muxe hakona emasikwini hinkwawo ya vutomi byakwe.
15  Kutani Yehovha a byela Yoxuwa a ku:
16  “Lerisa vaprista lava rhwaleke areka ya vumbhoni leswaku va tlhandluka va huma eYordani.”
17  Hiloko Yoxuwa a lerisa vaprista, a ku: “Tlhandlukani mi huma eYordani.”
18  Kuteloko vaprista lava rhwaleke areka ya ntwanano wa Yehovha va huma exikarhi ka Yordani naswona mikondzo ya milenge ya vaprista yi huma yi kandziya misava leyi omeke, hiloko mati ya Yordani ma vuyela endhawini ya wona naswona ma khapakhapa etimbuweni ta wona hinkwato ku fana ni le ku sunguleni.
19  Kutani vanhu va huma eYordani hi siku ra vukhume ra n’hweti, va dzima mixaxa eGiligala endzilakaneni wa le vuxeni bya Yeriko.
20  Loko ku ri maribye ya 12 lawa va ma tekeke eYordani, Yoxuwa a ma yimisa eGiligala.
21  A ya emahlweni a byela vana va Israyele a ku: “Loko vana va n’wina va vutisa vatata wa vona enkarhini lowu taka, va ku, ‘Xana maribye lawa ma vula yini?’
22  Mi fanele mi tivisa vana va n’wina, mi ku, ‘Israyele u pele Yordani lowu emisaveni leyi omeke,
23  loko Yehovha Xikwembu xa n’wina a omise mati ya Yordani emahlweni ka vona ku fikela loko va perile, hilaha Yehovha Xikwembu xa n’wina a ri endleke hakona Lwandle ro Tshwuka loko a ri omisa emahlweni ka hina ku fikela loko hi perile;
24  leswaku vanhu hinkwavo va misava va ta tiva voko ra Yehovha, leswaku ri ni matimba; leswaku mi chava Yehovha Xikwembu xa n’wina minkarhi hinkwayo.’”
11  Hi ku hatlisa loko Yabini hosi ya Hasora a swi twa, u rhumele rito eka Yobabu hosi ya Madoni ni le ka hosi ya Ximroni ni hosi ya Akixafa,
2  ni le ka tihosi leti a ti ri en’walungwini endhawini ya tintshava ni le timbaleni ta le kwandzasini edzongeni wa Kinereti ni le Xefela ni le switsungeni swa ntshava ya Dori evupela-dyambu,
3  ni le ka Vakanana evuxeni ni le vupela-dyambu, ni Vaamori ni Vaheti ni Vaperezi ni Vayebusi endhawini ya tintshava, ni Vahivhi ehansi ka Herimoni etikweni ra Mizpa.
4  Hiloko ti huma, tona ni vanhu va tona hinkwavo va le mixaxeni, vanhu vo tala kukota swiribyana swa sava ra le ribuweni ra lwandle hi vunyingi, ni tihanci to tala ngopfu ni makalichi ya nyimpi.
5  Kutani tihosi leti hinkwato ti hlangana hi nkarhi lowu titwaneke ha wona kutani ti dzima mixaxa ematini ya Meromi leswaku ti lwa na Israyele.
6  Hiloko Yehovha a byela Yoxuwa a ku: “U nga ti chavi, hikuva mundzuku hi nkarhi lowu ndzi ta ti tshika hinkwato leswaku ti dlayiwa hi Israyele. Tihanci ta tona u ta ti tsema misiha ya le matsolweni, makalichi ya tona u ta ma hisa hi ndzilo.”
7  Kutani Yoxuwa ni vanhu hinkwavo va nyimpi lava a va ri na yena va ti hlasela hi xitshuketa ekusuhi ni mati ya Meromi, va ti tala ehenhla.
8  Hiloko Yehovha a ti nyiketa evokweni ra Israyele, va ti hlasela ni ku ti hlongorisa ku ya fika eSidoni leyi nga ni vaaki vo tala ni le Misirefoto-mayimi ni le rivaleni ra le Mizpe evuxeni; va ti dlayetela kukondza ku nga ha sali munhu la poneke.
9  Endzhaku ka sweswo Yoxuwa a ti endla hilaha Yehovha a n’wi leriseke hakona: tihanci ta tona a ti tsema misiha ya le matsolweni, makalichi ya tona a ma hisa hi ndzilo.
10  Ku tlula kwalaho, Yoxuwa a hundzuka hi nkarhi wolowo a teka Hasora; hosi ya wona a yi dlaya hi banga, hikuva emahlweni ka sweswo, Hasora a a ri nhloko ya mimfumo yoleyo hinkwayo.
11  Hiloko va dlaya moya-xiviri wun’wana ni wun’wana lowu a wu ri kwalaho hi banga, va wu nyikela endzovisweni. A ku na nchumu lexi xi hefemulaka lexi siyiweke, kutani a hisa Hasora hi ndzilo.
12  Kutani miti hinkwayo ya tihosi leti ni tihosi ta yona, Yoxuwa a ti teka kutani a ti dlaya hi banga. A ti nyikela endzovisweni, hilaha Muxe nandza wa Yehovha a leriseke hakona.
13  Ku lo sala ntsena miti hinkwayo leyi yimeke emarhumbini ya yona leyi Israyele a nga yi hisangiki, lowu Yoxuwa a nga wu hisa i Hasora ntsena.
14  Kutani vana va Israyele va tiphangela miti leyi hinkwayo ni swifuwo swa miti leyi. I vanhu hinkwavo lava va va dlayeke hi banga ku fikela loko va va lovisile. A va siyanga munhu la hefemulaka.
15  Hilaha Yehovha a leriseke Muxe nandza wakwe hakona, hi ndlela yoleyo Muxe u lerise Yoxuwa, kutani Yoxuwa a endla tano. A nga susanga rito ni rin’we eka hinkwawo lawa Yehovha a ma leriseke Muxe.
16  Kutani Yoxuwa a teka tiko leri hinkwaro, ndhawu ya tintshava na Negebu hinkwaro ni tiko hinkwaro ra Goxeni na Xefela na Arabha ni ndhawu ya tintshava ya Israyele ni Xefela ya yona,
17  ku suka eNtshaveni ya Halaka, leyi tlhandlukelaka eSeyiri ku ya fika eBali-gadi erivaleni ra Lebanoni ehansi ka Ntshava ya Herimoni, a teka tihosi ta yona hinkwato, a ti hlasela ni ku ti dlaya.
18  Yoxuwa u lwe nyimpi ni tihosi leti hinkwato masiku yo tala.
19  A ku vanga na muti lowu endleke ku rhula ni vana va Israyele loko ku nga ri Vahivhi lava tshamaka eGibiyoni. Leyin’wana hinkwayo va yi teke hi nyimpi.
20  Hikuva a ku ri ndlela ya Yehovha ku tshika timbilu ta vona ti sihalala leswaku va lwa na Israyele, ku endlela leswaku a va nyikela endzovisweni, va nga kombiwi tintswalo, kambe leswaku a va lovisa, hilaha Yehovha a leriseke Muxe hakona.
21  Ku tlula kwalaho, hi nkarhi wolowo Yoxuwa a famba a ya dlaya Vaanaka endhawini ya tintshava, ku suka eHebroni, eDebiri, eAnabu ni le ndhawini hinkwayo ya tintshava ya Yuda ni le ndhawini hinkwayo ya tintshava ya Israyele. Yoxuwa a va nyikela endzovisweni swin’we ni miti ya vona.
22  Ku hava Vaanaka lava siyiweke etikweni ra vana va Israyele. A va sele eGaza ntsena, eGati ni le Axidodo.
23  Hiloko Yoxuwa a teka tiko hinkwaro hi ku landza hinkwaswo leswi Yehovha a swi tshembiseke Muxe, kutani Yoxuwa a nyika tiko ra Israyele ri va ndzhaka ya vona hi ku avelana ka vona, hi ku ya hi tinyimba ta vona. Tiko a ri kavanyetiwanga hi nyimpi.
8  Kutani Yehovha a byela Yoxuwa a ku: “U nga chavi kumbe u tshuka. Teka vavanuna hinkwavo va nyimpi u tlhandluka u ya eAyi. Waswivo, hosi ya Ayi ni vanhu va yona ni muti wa yona ni tiko ra yona, ndzi swi nyikete evokweni ra wena.
2  U fanele u endla eka Ayi ni le ka hosi ya wona ku fana nileswi u swi endleke eYeriko ni le ka hosi ya wona. N’wina mi nga tiphangela rifuwo ra wona ni swifuwo swa wona ntsena. Tumbelelani muti hi le ndzhaku ka wona.”
3  Hiloko Yoxuwa ni vanhu hinkwavo va nyimpi va tlhandluka va ya eAyi, Yoxuwa a hlawula vavanuna va 30 000, vavanuna va vurhena lava nga ni matimba, a va rhuma nivusiku.
4  Kutani a va lerisa, a ku: “Maswivo, mi ta tumbelela muti hi le ndzhaku. Mi nga yi ekule ngopfu ni muti, hinkwenu ka n’wina mi fanele mi lungheka.
5  Loko ku ri mina ni vanhu hinkwavo lava ndzi nga na vona, hi ta tshinela ekusuhi ni muti. Kutaku loko va huma ku ta hlangana na hina ku fana ni le ku sunguleni, hi fanele hi va baleka.
6  Va fanele va huma va hi sala endzhaku ku fikela loko hi va humesile emutini, hikuva va ta ku, ‘Va hi baleka ku fana ni le ku sunguleni.’ Hi fanele hi va baleka.
7  Kutani n’wina—mi ta pfuka laha mi tumbeleleke kona, mi teka muti; kutani Yehovha Xikwembu xa n’wina xi ta wu nyiketa emavokweni ya n’wina.
8  Hi ku hatlisa loko mi teke muti, mi fanele mi hisa muti. Mi ta endla hi ku landza rito ra Yehovha. Maswivo, ndzi mi lerisile.”
9  Endzhaku ka sweswo Yoxuwa a va rhuma, kutani va gwirima va ya evutumbelweni, va tshama exikarhi ka Bethele na Ayi hi tlhelo ra vupela-dyambu bya Ayi, kasi Yoxuwa u ye emahlweni a tshama kwalaho exikarhi ka vanhu vusiku byebyo.
10  Hiloko Yoxuwa a pfuka ka ha ri mpundzu swinene a kambela vanhu ivi va tlhandluka, yena ni vakulukumba va Israyele, va ya emahlweni ka vanhu va Ayi.
11  Vanhu hinkwavo va nyimpi lava a va ri na yena va tlhandluka, leswaku va tshinela va fika emahlweni ka muti, kutani va dzima mixaxa en’walungwini wa Ayi, ku ri ni nkova exikarhi ka vona na Ayi.
12  Hi nkarhi wolowo a teka vavanuna va 5 000 a va veka va tumbelela exikarhi ka Bethele na Ayi, ku ya evupela-dyambu bya muti.
13  Kutani vanhu va dzima nxaxa lowukulu lowu a wu ri en’walungwini wa muti ni le ndzhaku ka wona evupela-dyambu bya muti, evusikwini byebyo Yoxuwa a ya exikarhi ka rivala ra le hansi.
14  Hi ku hatlisa loko hosi ya Ayi yi swi vona, vavanuna va muti va hatlisa va pfuka ka ha ri mpundzu swinene va huma ku ya hlangana na Israyele enyimpini, yena ni vanhu vakwe hinkwavo, hi nkarhi lowu vekiweke, emahlweni ka timbala ta le kwandzasini. Loko ku ri yona, a yi nga swi tivi leswaku ku ni lava va yi tumbeleleke endzhaku ka muti.
15  Loko Yoxuwa ni tiko hinkwaro ra Israyele va weriwe hi khombo emahlweni ka vona, hiloko va baleka hi ndlela ya le mananga.
16  Kutani vanhu hinkwavo lava a va ri emutini va vitaniwa leswaku va va hlongorisa, hiloko va hlongorisa Yoxuwa, va huma va va ekule ni muti.
17  A ku salanga munhu eAyi ni le Bethele la nga humangiki a hlongorisa Israyele, lerova va siya muti wu nga ri na munhu va hlongorisa Israyele.
18  Kutani Yehovha a byela Yoxuwa a ku: “Tshambulutela tlhari leri nga evokweni ra wena ri languta eAyi, hikuva ndzi ta wu nyiketa evokweni ra wena.” Hiloko Yoxuwa a tshambulutela tlhari leri a ri ri evokweni rakwe ehenhla ka muti.
19  Lava va tumbeleleke va suka hi ku hatlisa endhawini ya vona, kutani va sungula ku tsutsuma hi nkarhi lowu a tshambuluteke voko rakwe ha wona, va nghena emutini va wu teka. Va hatlisa va hisa muti hi ndzilo.
20  Kutani vanhu va le Ayi va hundzuluka, waswivo, musi wa muti a wu tlhandlukela ematilweni, naswona va nga swi koti ku balekela hala kumbe hala. Hiloko vanhu lava a va balekela emananga va hundzulukela lava va va hlongorisaka.
21  Yoxuwa ni tiko hinkwaro ra Israyele va vona leswaku lava a va tumbelerile va teke muti, nileswaku musi wa muti wu tlhandlukile, hiloko va hundzuluka va dlaya vanhu va le Ayi.
22  Lava van’wana va huma emutini ku ta hlangana na vona, lerova va va exikarhi ka Israyele, lava va va etlhelo leri lavan’wana va va etlhelo lerin’wana, va va dlayetela kukondza ku nga ha sali la poneke kumbe la balekeke.
23  Hosi ya Ayi va yi khoma ya ha hanya va yi tshineta eka Yoxuwa.
24  Kutani loko Israyele a ha hetisa ku dlayetela vaaki hinkwavo va le Ayi enhoveni, emananga lawa va va hlongoriseleke eka wona, va hambeta va wa, hinkwavo ka vona, va dlayiwa hi banga kukondza va hela. Endzhaku ka sweswo tiko hinkwaro ra Israyele ri tlhelela eAyi ri ya wu hlasela hi banga.
25  Hinkwavo lava feke esikwini rero, ku suka eka wanuna ku ya eka wansati, va endle 12 000, vanhu hinkwavo va le Ayi.
26  Yoxuwa a nga ri tlherisanga voko rakwe leri a tshambuluteke tlhari ha rona ku fikela loko a lovise vaaki hinkwavo va le Ayi.
27  Tiko ra Israyele ri tiphangele swifuwo ni rifuwo ra muti wolowo ntsena, hi ku landza rito ra Yehovha leri a ri leriseke Yoxuwa.
28  Kutani Yoxuwa a hisa Ayi a wu endla tshuka ra hilaha ku nga heriki, wu va rhumbi ku fikela esikwini leri.
29  A hayeka hosi ya Ayi emhandzini ku fikela nimadyambu; loko dyambu ri ya eku peleni, Yoxuwa a humesa xileriso, kutani va hawula ntsumbu wa yona emhandzini, va wu hoxa evunghenweni bya nyangwa ya muti ivi va hlengeleta nhulu leyikulu ya maribye ehenhla ka yona, ku fikela esikwini leri.
30  Hi wona nkarhi lowu Yoxuwa a akeleke Yehovha Xikwembu xa Israyele altari, eNtshaveni ya Ebali,
31  hilaha Muxe nandza wa Yehovha a leriseke vana va Israyele hakona, hi ku landza leswi tsariweke ebukwini ya nawu wa Muxe: “Alitari ya maribye lama heleleke, leyi ku nga si tshamaka ku tirhisiwa nsimbi ehenhla ka yona”; kutani va humesela Yehovha magandzelo yo hisiwa ehenhla ka yona ni ku endla switlhavelo swa xinakulobye.
32  Kwalaho a tsala kopi ya nawu wa Muxe ehenhla ka maribye, leyi a yi tsaleleke vana va Israyele.
33  Kutani tiko hinkwaro ra Israyele ni vakulukumba va rona, tindhuna ni vaavanyisi a va yimele etlhelo leri ni le tlhelo lerin’wana ra Areka emahlweni ka vaprista, ku nga Valevhi, lava a va rhwale areka ya ntwanano wa Yehovha, hiloko muluveri ni la tumbulukeke kwalaho, hafu ya vona eNtshaveni ya Gerizimu ni hafu leyin’wana eNtshaveni ya Ebali, (hilaha Muxe nandza wa Yehovha a leriseke hakona,) leswaku va sungula hi ku ku katekisa vanhu va Israyele.
34  Endzhaku ka leswi a ma hlayela ehenhla marito hinkwawo ya nawu, nkateko ni ndzhukano, hi ku landza hinkwaswo leswi tsariweke ebukwini ya nawu.
35  A ku vanga na rito ni rin’we eka hinkwawo lawa Muxe a ma leriseke lawa Yoxuwa a nga ma hlayelangiki ehenhla emahlweni ka nhlengeletano hinkwayo ya Israyele, swin’we ni vavasati ni vana ni valuveri lava a va ri exikarhi ka vona.
16  Kutani ku huma vuhlolotwana bya vana va Yosefa ku suka le Yordani eYeriko ku ya ematini ya Yeriko etlhelo ra le vuxeni, mananga ma tlhandluka ku suka eYeriko ku ya endhawini ya tintshava ya Bethele.
2  Byi huma eBethele byi ya eLuzi byi hundzela endzilakaneni wa Vaaraki eAtaroti,
3  wu rhelela etlhelo ra vupela-dyambu ku ya endzilakaneni wa Vayafele ku ya fika endzilakaneni wa le Hansi wa Beta-horoni na Gezere, naswona wu helela elwandle.
4  Kutani vana va Yosefa, ku nga Manase na Efrayimi va tshama etikweni rero.
5  Kutani ndzilakana wa vana va Efrayimi hi mindyangu ya vona, ina, ndzilakana wa ndzhaka ya vona evuxeni wu va Ataroti-ada, ku ya fika eBeta-horoni wa le Henhla;
6  naswona ndzilakana wu ya fika elwandle. Mikimetati a wu ri en’walungwini, kutani ndzilakana wu rhendzeleka etlhelo ra le vuxeni ku ya eTanata-xilo, wu hundza etlhelo ra le vuxeni ku ya eYanowa.
7  Wu rhelela ku suka eYanowa ku ya eAtaroti na Nara, wu fika eYeriko, wu hundzela eYordani.
8  Ndzilakana wu suka eTapuwa wu ya etlhelo ra vupela-dyambu enkoveni wa Kana, wu helela elwandle. Leyi i ndzhaka ya nyimba ya vana va Efrayimi hi mindyangu ya vona.
9  Vana va Efrayimi a va ri ni miti leyi a yi rhendzele hi ndzhaka ya vana va Manase, miti hinkwayo ni swimitana swa vona.
10  A va va hlongolanga Vakanana lava a va tshama eGezere, kutani Vakanana va ya emahlweni va tshama exikarhi ka Efrayimi ku fikela esikwini leri, va endla ntirho wo sindzisiwa wa vuhlonga.
18  Kutani ntshungu hinkwawo wa vana va Israyele a wu hlengeletane eXilo, hiloko wu dzima ntsonga wa nhlangano kwalaho, tanihi leswi tiko a ri akiwile emahlweni ka wona.
2  Kambe a ka ha sele lava ndzhaka ya vona a yi nga si aviwa exikarhi ka vana va Israyele, ku nga tinyimba ta nkombo.
3  Hiloko Yoxuwa a ku eka vana va Israyele: “Xana mi ta hlwela ku fikela rini ku ya nghena mi teka tiko leri Yehovha Xikwembu xa vatata wa n’wina a mi nyikeke rona?
4  Tihlawuleleni vavanuna vanharhu eka nyimba yin’wana ni yin’wana, mi va tisa ndzi va rhuma, leswaku va ya rhendzeleka etikweni kutani va ri pima hi ku ya hi ndzhaka ya vona, ivi va ta eka mina.
5  Va fanele va avelana rona hi swiphemu swa nkombo. Yuda u ta yima endhawini yakwe edzongeni, naswona yindlu ya Yosefa yi ta yima endhawini ya yona en’walungwini.
6  Loko ku ri n’wina, mi ta pima tiko hi swiphemu swa nkombo, mi fanele mi swi tisa eka mina, kutani ndzi ta mi hoxela vuhlolotwana emahlweni ka Yehovha Xikwembu xa hina.
7  Valevhi a va na xiavelo exikarhi ka n’wina, hikuva vuprista bya Yehovha i ndzhaka ya vona; na Gadi na Ruveni ni hafu ya nyimba ya Manase yi teke ndzhaka ya vona ekusuhi ni Yordani etlhelo ra le vuxeni, leyi Muxe nandza wa Yehovha a va nyikeke yona.”
8  Hiloko vavanuna va suka leswaku va famba, kutani Yoxuwa a lerisa lava a va ya pima tiko, a ku: “Fambani mi ya rhendzeleka etikweni, mi ri pima, ivi mi vuya eka mina, kutani ndzi ta mi bela vuhlolotwana emahlweni ka Yehovha eXilo.”
9  Hiloko vavanuna lava va famba va tsemakanya tiko va ri pima ri va miti hi swiphemu swa nkombo, ebukwini. Endzhaku ka sweswo va ta eka Yoxuwa enxaxeni lowu nga eXilo,
10  kutani Yoxuwa a va hoxela vuhlolotwana eXilo emahlweni ka Yehovha. Hiloko Yoxuwa a ava tiko, a avela vana va Israyele hi swiphemu swa vona.
11  Kutani nyimba ya vana va Benjamini yi kuma xiavelo hi mindyangu ya vona hi vuhlolotwana, ni ndhawu ya vuhlolotwana bya vona yi huma exikarhi ka vana va Yuda ni vana va Yosefa.
12  Ndzilakana wa vona a wu ri eyinhleni ya le n’walungwini ku suka eYordani, naswona ndzilakana wu tlhandlukela erigiyagiyeni ra le Yeriko en’walungwini ni ku tlhandlukela entshaveni hi tlhelo ra le vupela-dyambu, wu helela emananga ya Beta-avheni.
13  Kutani ndzilakana wu hundza kwalaho ku ya eLuzi, erigiyagiyeni ra le dzongeni wa Luzi, hileswaku, eBethele; ndzilakana wu rhelela wu ya eAtaroti-ada, ehenhla ka ntshava leyi nga edzongeni wa le Hansi eBeta-horoni.
14  Ndzilakana a wu funghiwile naswona wu famba wu rhendzela etlhelo ra vupela-dyambu ku ya edzongeni ku suka entshaveni leyi langutaneke na Beta-horoni edzongeni; a wu helela eKiriyati-bali, hileswaku, eKiriyati-yeyarimi, muti wa vana va Yuda. Laha hi le tlhelo ra vupela-dyambu.
15  Tlhelo ra le dzongeni a ri sukela emakumu ka Kiriyati-yeyarimi, ndzilakana wu fambela hala tlhelo ra vupela-dyambu wu humela exihlobyeni xa mati ya Nefitowa.
16  Kutani ndzilakana wu ya emakumu ka ntshava leyi langutaneke na Hinomu, leyi nga erivaleni ra le hansi ra Refayimi ku ya en’walungwini, naswona wu rhelelela eHinomu, erigiyagiyeni ra Vayebusi edzongeni, wu ya aEni-rogele.
17  Ku tlhele ku funghiwa etlhelo ra le n’walungwini ku ya aEni-xemexi, ku hundzela eGeliloto, leyi nga ehenhla emahlweni ka ntlhandluko wa Adumimi; wu rhelela eribyeni ra Bohani n’wana wa Ruveni.
18  Wu hundzela erigiyagiyeni ra le n’walungwini emahlweni ka Arabha, wu rhelela ku ya eArabha.
19  Ndzilakana wu hundzela erigiyagiyeni ra le n’walungwini wa Beta-hogila, naswona (ndzilakana) a wu helela ensongeni wa le n’walungwini eLwandle ra Munyu etlhelo ra le dzongeni wa Yordani. Lowu a ku ri ndzilakana wa le dzongeni.
20  Yordani wu va ndzilakana wa kona hi hala tlhelo ra le vuxeni. Leyi a ku ri ndzhaka ya vana va Benjamini hi mindyangu ya vona, hi mindzilakana ya kona matlhelo hinkwawo.
21  Miti ya tinyimba ta vana va Benjamini hi mindyangu ya vona a ku ri Yeriko na Beta-hogila na Emeki-kesisi,
22  na Beta-araba na Semarayima na Bethele,
23  na Avhimi na Para na Ofira,
24  na Kefari-amoni na Ofni na Geba; miti ya 12 ni swimitana swa yona.
25  Gibiyoni na Rhama na Beroti,
26  na Mizpe na Kefira na Moza,
27  na Rekemu na Iripele na Tarala,
28  na Zhela, Ha-elefe na Yebusi, hileswaku, Yerusalema, Gibiya na Kiriyati; miti ya 14 ni swimitana swa yona. Leyi a ku ri ndzhaka ya vana va Benjamini hi mindyangu ya vona.
17  Kutani vuhlolotwana byi ba nyimba ya Manase, hikuva a a ri mativula ya Yosefa, Makiri a a ri mativula ya Manase, tata wa Giliyadi, hikuva hi yena la vonakeke a ri wanuna wa nyimpi; na Giliyadi na Baxani va ve vakwe.
2  Hiloko ku va ni vuhlolotwana bya vana va Manase lava a va siyiwile hi ku ya hi mindyangu ya vona, vana va Abi-ezere ni vana va Heleke ni vana va Asiriyele ni vana va Xikeme ni vana va Hefere ni vana va Xemida. Lava a ku ri vana va Manase vana va Yosefa, vaxinuna hi mindyangu ya vona.
3  Loko ku ri Selofehada n’wana wa Hefere, n’wana wa Giliyadi, n’wana wa Makiri, n’wana wa Manase, a a nga ri na vana vaxinuna, kambe a a ri ni vana va vanhwanyana, mavito ya vana vakwe va vanhwanyana hi lawa: Mahela na Nowa, Hogila, Milka na Tirisa.
4  Hiloko va humelela emahlweni ka Eliyazara lowa muprista na Yoxuwa n’wana wa Nuni ni tindhuna, va ku: “Yehovha hi yena la leriseke Muxe leswaku a hi nyika ndzhaka exikarhi ka vamakwerhu.” Hiloko a va nyika yona, hi ku landza xileriso xa Yehovha, ndzhaka exikarhi ka vamakwavo va tata wa vona.
5  A ku ri ni swiphemu swa khume leswi weleke eka Manase ku nga hlayiwi tiko ra Giliyadi na Baxani, lawa a ma ri etlhelo lerin’wana ra Yordani;
6  hikuva vana va vanhwanyana va Manase va kume ndzhaka ya vona exikarhi ka vana va vona; ni tiko ra Giliyadi ri ve ndhawu ya vana va Manase lava siyiweke.
7  Ndzilakana wa Manase a wu sukela eAxere ku ya fika eMikimetati, leyi nga emahlweni ka Xikeme, ndzilakana wu famba exineneni ku ya fika eka vaaki va le En-tapuwa.
8  Tiko ra Tapuwa ri ve ra Manase, kambe Tapuwa endzilakaneni wa Manase ri ve ra vana va Efrayimi.
9  Ndzilakana wu rhelela ku ya enkoveni wa Kana, etlhelo ra le dzongeni ra miti leyi ya Efrayimi exikarhi ka miti ya Manase, naswona ndzilakana wa Manase a wu ri en’walungwini wa nkova, naswona a wu helela elwandle.
10  Edzongeni a ku ri wa Efrayimi, en’walungwini a ku ri wa Manase, kutani lwandle a ri ri ndzilakana wakwe; en’walungwini a wu fika eAxere, evuxeni a wu fika eIsakara.
11  Kutani Isakara na Axere Beta-xeyani yi va ya Manase, ni swimitana leswi titshegeke hi yona na Ibileyamu ni swimitana leswi titshegeke hi wona ni vaaki va Dori ni swimitana leswi titshegeke hi wona ni vaaki va Eni-dori ni swimitana leswi titshegeke hi wona ni vaaki va Tanaka ni swimitana leswi titshegeke hi wona ni vaaki va Megido ni swimitana leswi titshegeke hi wona, tindhawu tinharhu leti tlakukeke.
12  Vana va Manase a va swi kotanga ku teka miti leyi, kambe Vakanana va hambeta va nga suki etikweni leri.
13  Kuteloko vana va Israyele va va ni matimba, va veka Vakanana entirhweni wo sindzisiwa, a va va hlongolanga hi ku helela.
14  Vana va Yosefa va ku eka Yoxuwa: “Ha yini u ndzi nyike vuhlolotwana byin’we byi va ndzhaka ya mina ni xiphemu xin’we, kasi ndzi ni vanhu vo tala hikwalaho ka leswi Yehovha a ndzi katekiseke ku fikela sweswi?”
15  Hiloko Yoxuwa a ku eka vona: “Loko u ri ni vanhu vo tala, yana ekhwatini, u titsemela rona etikweni ra Vaperezi ni Varefayimi, hikuva ndhawu ya tintshava ya Efrayimi i yitsongo swinene eka n’wina.”
16  Kutani vana va Yosefa va ku: “Ndhawu ya tintshava a yi hi ringananga, naswona ku ni makalichi ya nyimpi lama nga ni switsemo swa nsimbi exikarhi ka Vakanana lava tshamaka etikweni ra le rivaleni ra le hansi, eka lava va nga eBeta-xeyani ni le swimitaneni leswi titshegeke hi wona ni le ka lava va nga erivaleni ra le hansi ra Yizriyele.”
17  Kutani Yoxuwa a byela yindlu ya Yosefa, ya Efrayimi na Manase a ku: “Mi tele, naswona mi ni matimba lamakulu. A mi fanelanga mi kuma vuhlolotwana byin’we,
18  kambe ndhawu ya tintshava yi fanele yi va ya n’wina. Leswi ku nga khwati, mi fanele mi ri tsema, ri ta va ndzilakana wa n’wina. Hikuva mi fanele mi hlongola Vakanana, hambileswi va nga ni makalichi ya nyimpi lama nga ni switsemo swa nsimbi, naswona va nga ni matimba.”
9  Kuteloko tihosi hinkwato leti a ti ri etlhelo ka Yordani endhawini ya tintshava ni le Xefela ni le vugima-lwandle bya Lwandle Lerikulu ni le mahlweni ka Lebanoni, Vaheti ni Vaamori, Vakanana, Vaperezi, Vahivhi ni Vayebusi, ti twa hi mhaka leyi,
2  ti hlengeletana hinkwato leswaku ti lwa na Yoxuwa na Israyele hi vun’we.
3  Kutani vaaki va Gibiyoni va twa leswi Yoxuwa a swi endleke eYeriko ni le Ayi.
4  Hiloko vona, hi ku rhandza ka vona, va endla hi vutlhari, va famba va rhwala timbuva, va tekela timbhongolo ta vona masaka yo hlakala, magula ya dzovo ya vhinyo lama hlakaleke, lama boxekeke, va ma tsimbelela,
5  va ambala maphaxani yo hlakala ni lama rhungeleriweke, ni tinguvu leti hlakaleke, xinkwa hinkwaxo lexi nga timbuva ta vona a xi omile, xi hlanhleka.
6  Hiloko va ya eka Yoxuwa enxaxeni le Giligala, va ku eka yena ni le ka vanhu va Israyele: “Hi huma etikweni ra le kule. Endlani ntwanano na hina sweswi.”
7  Kutani vanhu va Israyele va ku eka Vahivhi: “Kumbexana mi tshama ekusuhi na hina. Xana hi nga wu endla njhani ntwanano na n’wina?”
8  Hiloko va ku eka Yoxuwa: “Hi malandza ya n’wina.” Kutani Yoxuwa a ku eka vona: “N’wina mi va mani, naswona mi huma kwihi?”
9  Hiloko va ku eka yena: “Malandza ya wena ma huma etikweni ra le kule ngopfu hikwalaho ka vito ra Yehovha Xikwembu xa wena, hikuva hi yi twile ndhuma yakwe ni hinkwaswo leswi a swi endleke aEgipta,
10  ni hinkwaswo leswi a swi endleke eka tihosi timbirhi ta Vaamori leti a ti ri entsungeni wa Yordani, ku nga Sihoni hosi ya Hexiboni na Ogo hosi ya Baxani, leyi a yi ri eAxitaroti.
11  Hikwalaho vakulukumba va hina ni vaaki hinkwavo va tiko ra hina va hi byerile va ku, ‘Tekani timbuva mi ya hlangana na vona, mi ku eka vona: “Hi malandza ya n’wina. Endlani ntwanano na hina sweswi.”’
12  Xinkwa lexi xa hina, a xi hisa loko hi xi teka etindlwini ta hina leswaku xi va timbuva ta hina, hi huma hi ta eka n’wina, sweswi maswivo, xi omile naswona xa hlanhleka.
13  Lawa i magula ya vhinyo ya dzovo lawa hi ma tateke ma ri mantshwa, kambe waswivo, ma boxekile, ni tinguvu leti ni maphaxani ya hina, swi hlakarile hikwalaho ka riendzo ro leha swinene.”
14  Hiloko vanhu va teka timbuva ta vona tin’wana, a va vutisanga enon’wini wa Yehovha.
15  Kutani Yoxuwa a endla ku rhula na vona, a endla ni ntwanano na vona leswaku va hanya, ni tindhuna ta ntshungu ti va hlambanyela.
16  Kutani loko ku hele masiku manharhu, endzhaku ka loko va endle ntwanano na vona, hiloko va twa leswaku a va ri ekusuhi na vona naswona a va tshama endhawini leyi nga ekusuhi na vona.
17  Hiloko vana va Israyele va suka va ta emitini ya vona hi siku ra vunharhu, miti ya vona a ku ri Gibiyoni, Kefira, Beroti na Kiriyati-yeyarimi.
18  Vana va Israyele a va va hlaselanga, hikuva tindhuna ta ntshungu ti va hlambanyele hi Yehovha Xikwembu xa Israyele. Kutani ntshungu hinkwawo wu sungula ku gungulela tindhuna.
19  Hiloko tindhuna hinkwato ti byela ntshungu ti ku: “Loko ku ri hina, hi va hlambanyele hi Yehovha Xikwembu xa Israyele, hikwalaho, sweswi a hi pfumeleriwanga ku va vavisa.
20  Hi ta va tshika va hanya, kambe hi ta va endla leswi landzelaka, leswaku hi nga weriwi hi ku hlundzuka hikwalaho ka xihlambanyo lexi hi xi hlambanyeke eka vona.”
21  Hiloko tindhuna ti ku eka vona: “Va tshikeni va hanya, va va varhoteri va tihunyi ni vaki va mati va ntshungu hinkwawo, hilaha tindhuna ti va tshembiseke hakona.”
22  Kutani Yoxuwa a va vitana, a ku eka vona: “Ha yini mi hi kanganyisile, mi ku, ‘Hi le kule ngopfu na n’wina,’ kasi mi tshama exikarhi ka hina?
23  Sweswi mi vanhu lava rhukaniweke, xiyimo xa hlonga, ku rhotela tihunyi ni ku ka mati ya yindlu ya Xikwembu xa mina a swi nge susiwi eka n’wina.”
24  Hiloko va hlamula Yoxuwa va ku: “Hileswi malandza ya wena ma byeriweke hi ku kongoma leswaku Yehovha Xikwembu xa n’wina u lerise Muxe nandza wakwe ku mi nyika tiko hinkwaro ni ku lovisa vaaki hinkwavo va tiko emahlweni ka n’wina, hi yi chavele swinene mimoya-xiviri ya hina hikwalaho ka n’wina. Hiloko hi endla nchumu lowu.
25  Kutani waswivo, hi hina lava evokweni ra wena. Endla eka hina leswi swi nga swinene ni leswi swi lulameke ematihlweni ya wena.”
26  Hiloko a endla tano eka vona ni ku va kutsula evokweni ra vana va Israyele, a va va dlayanga.
27  Hikwalaho esikwini rero Yoxuwa a va veka va va varhoteri va tihunyi ni vaki va mati va ntshungu ni ya alitari ya Yehovha ku fikela esikwini leri, endhawini leyi a yi hlawulaka.
7  Kutani vana va Israyele va endla xiendlo xa ku pfumala ku tshembeka malunghana ni xilo lexi nyikeriweke endzovisweni hi ku va Akani n’wana wa Karimi, n’wana wa Zabidi, n’wana wa Zara, wa nyimba ya Yuda, a teke xilo lexi nyikeriweke endzovisweni. Hiloko ku hlundzuka ka Yehovha ku va kukulu swinene eka vana va Israyele.
2  Kutani Yoxuwa a rhuma vavanuna va suka eYeriko va ya eAyi, lowu nga ekusuhi na Beta-avheni, evuxeni bya Bethele, a ku eka vona: “Tlhandlukani mi ya kambela tiko.” Kutani vavanuna va tlhandluka va ya kambela Ayi.
3  Endzhaku ka sweswo va vuyela eka Yoxuwa, va ku eka yena: “Ku nga tlhandluki vanhu hinkwavo. A ku tlhandluke vavanuna va 2 000 kumbe va 3 000 va ya hlasela Ayi. U nga karhati vanhu hinkwavo leswaku va ya kona, hikuva a va talanga.”
4  Hiloko ku tlhandluka vavanuna va kwalomu ka 3 000, kambe va baleka emahlweni ka vavanuna va Ayi.
5  Vavanuna va Ayi va dlaya vavanuna va kwalomu ka 36, kutani va va tsutsumisa ku sukela enyangweni ku ya fika eXebarimi, va ya emahlweni va va dlayetela endhawini leyi rhelelaka. Hiloko timbilu ta vanhu ti sungula ku n’oka ti fana ni mati.
6  Kutani Yoxuwa a handzula minkhancu yakwe, a wa, xikandza xakwe xi langute emisaveni emahlweni ka areka ya Yehovha ku fikela nimadyambu, yena ni vakulukumba va Israyele, va hambeta va tichela ritshuri etinhlokweni.
7  Hiloko Yoxuwa a ya emahlweni a ku: “Oho, Yehovha, Hosi leyi Lawulaka, ha yini u perise vanhu lava Yordani, leswaku u hi nyiketa evokweni ra Vaamori leswaku va hi lovisa? Onge loko a hi lo tiendlela xiboho xa ku tshama entsungeni wa Yordani!
8  Ndzi khomele, Wena Yehovha, kambe ndzi nga ku yini loko Israyele a fularhele valala vakwe?
9  Kutani Vakanana ni vaaki hinkwavo va tiko va ta swi twa, va hi rhendzela ivi va susa vito ra hina emisaveni; xana u ta ri endlela yini vito ra wena lerikulu?”
10  Hiloko Yehovha a ku eka Yoxuwa: “Suka u yima! Ha yini u wa hi xikandza?
11  Israyele u dyohile, naswona vanhu va tlule ntwanano wa mina lowu ndzi va leriseke wona; va teke ni swilo swin’wana leswi nyikeriweke endzovisweni naswona va swi yivile, va swi fihla naswona va swi veke exikarhi ka swilo swa vona.
12  Vana va Israyele a va nge swi koti ku yima emahlweni ka valala va vona. Va ta fularhela valala va vona, hikuva va ve xilo lexi nyikeriweke endzovisweni. A ndzi nge he tlheli ndzi va na n’wina, handle ka loko mo lovisa xilo lexi nyikeriweke endzovisweni exikarhi ka n’wina.
13  Suka u yima! Hlawulekisa vanhu, naswona u fanele u ku, ‘Tihlawulekiseni mundzuku, hikuva Yehovha Xikwembu xa Israyele u te: “Xilo lexi nyikeriweke endzovisweni xi le xikarhi ka n’wina, Wena Israyele. A wu nge swi koti ku hlula valala va wena ku fikela loko u suse xilo lexi nyikeriweke endzovisweni exikarhi ka n’wina.
14  Mi fanele mi tinyikela nimixo, nyimba hi nyimba, kutani nyimba leyi Yehovha a nga ta yi hlawula yi ta tshinela, ndyangu hi ndyangu, naswona ndyangu lowu Yehovha a nga ta wu hlawula wu ta tshinela, muti hi muti, muti lowu Yehovha a nga ta wu hlawula wu ta tshinela, munhu la tiyeke emirini hi munhu la tiyeke emirini.
15  Kutani loyi a nga ta kumeka a ri ni xilo lexi nyikeriweke endzovisweni u ta hisiwa hi ndzilo, yena ni hinkwaswo leswi nga swa yena, hikuva u tlule ntwanano wa Yehovha, nileswi a endleke vuphukuphuku lebyi nyumisaka eIsrayele.”’”
16  Hiloko Yoxuwa a pfuka nimpundzu swinene ivi a vitana Israyele a tshinela, nyimba hi nyimba ya yena, kutani ku hlawuriwa nyimba ya Yuda.
17  Hiloko a tshineta mindyangu ya Yuda kutani a hlawula ndyangu wa Vazara, ivi a tshineta ndyangu wa Vazara, munhu la tiyeke emirini ni munhu la tiyeke emirini, kutani ku hlawuriwa Zabidi.
18  Eku heteleleni a tshineta muti wakwe, munhu la tiyeke emirini ni munhu la tiyeke emirini, kutani Akani n’wana wa Karimi, n’wana wa Zabidi, n’wana wa Zara, wa nyimba ya Yuda, a hlawuriwa.
19  Yoxuwa a ku eka Akani: “N’wananga, ndzi kombela u vangamisa Yehovha Xikwembu xa Israyele u tiphofula eka yena, ndzi kombela u ndzi byela, Xana u endle yini? U nga ndzi fihleli.”
20  Hiloko Akani a hlamula Yoxuwa a ku: “Entiyisweni mina—ndzi dyohele Yehovha Xikwembu xa Israyele, ndzi endle hi ndlela leyi ni ndlela liya.
21  Exikarhi ka leswi phangiweke ndzi vone nguvu ya ximfumo ya le Xinara, yo saseka, ni tixikele ta silivhere ta 200 ni xiphepherele xin’we xa nsuku, xi ri ni ntikelo wa tixikele ta 50, ndzi swi naverile, kutani ndzi swi teka; waswivo, ndzi swi fihle emisaveni exikarhi ka ntsonga wa mina ni mali ehansi ka yona.”
22  Xikan’we-kan’we Yoxuwa a rhumela varhumiwa, va tsutsuma va ya entsongeni, kutani waswivo, a yi fihliwe entsongeni wakwe ni mali ehansi ka yona.
23  Hiloko va swi teka exikarhi ka ntsonga va swi tisa eka Yoxuwa ni le ka vana hinkwavo va Israyele, kutani va swi chulula emahlweni ka Yehovha.
24  Yoxuwa ni tiko hinkwaro ra Israyele a ri ri na yena, hiloko va teka Akani n’wana wa Zara ni silivhere ni nguvu ya ximfumo ni xiphepherele xa nsuku ni vana vakwe va majaha ni va vanhwanyana ni nkunzi yakwe ni mbhongolo yakwe ni ntlhambi wakwe ni ntsonga wakwe ni hinkwaswo leswi a swi ri swa yena va swi tisa erivaleni ra le hansi ra Akora.
25  Kutani Yoxuwa a ku: “Ha yini u hi tisele khombo? Yehovha u ta ku tisela khombo esikwini leri.” Xikan’we-kan’we tiko hinkwaro ra Israyele ri n’wi khandla hi maribye, endzhaku ka sweswo va va hisa hi ndzilo. Hi ndlela yoleyo va va khandla hi maribye.
26  Hiloko va hlengeleta nhulu leyikulu ya maribye ehenhla kakwe, ku ta fika esikwini leri. Kutani Yehovha a vohla eku hlundzukeni kakwe lokukulu. Hi yona mhaka leyi vito ra ndhawu yoleyo ri vitaniwaka Rivala ra le Hansi ra Akora ku ta fika esikwini leri.
23  Kutani endzhaku ka masiku yo tala Yehovha a wisise Israyele eka valala va rona hinkwavo ematlhelo hinkwawo, loko Yoxuwa a dyuhele naswona a ri wa masiku,
2  Yoxuwa u vitane tiko hinkwaro ra Israyele, vakulukumba va rona ni varhangeri va rona ni vaavanyisi va rona ni tindhuna ta rona, a ku eka rona: “Loko ku ri mina, ndzi dyuhele naswona ndzi wa masiku.
3  Loko ku ri n’wina, mi swi vonile hinkwaswo leswi Yehovha Xikwembu xa n’wina a swi endleke eka matiko lawa hinkwawo hikwalaho ka n’wina, hikuva Yehovha Xikwembu xa n’wina hi yena loyi a a mi lwela.
4  Maswivo, ndzi mi avela hi vuhlolotwana matiko lama seleke leswaku ma va ndzhaka ya tinyimba ta n’wina, ni matiko hinkwawo lawa ndzi ma tsemeke, ku suka eYordani ku ya eLwandle Lerikulu eku peleni ka dyambu.
5  Yehovha Xikwembu xa n’wina hi yena loyi a a mi hlongolela wona emahlweni ka n’wina, u ma hlongorile hikwalaho ka n’wina, naswona mi tshame etikweni ra wona, hilaha Yehovha Xikwembu xa n’wina a mi tshembiseke hakona.
6  “Mi fanele mi va ni xivindzi lexikulu xo hlayisa ni ku endla hinkwaswo leswi tsariweke ebukwini ya nawu wa Muxe hi ku ka mi nga pfuki mi yi fularherile, mi hambuka eka yona mi ya exineneni kumbe eximatsini,
7  hi ku ka mi nga pfuki mi nghene ematikweni lawa, lawa ma seleke na n’wina. Mi nga tshuki mi vula mavito ya swikwembu swa wona kumbe ku hlambanya ha swona, hambi ku ri ku swi tirhela kumbe ku swi nkhinsamela.
8  Kambe mi fanele mi namarhela Yehovha Xikwembu xa n’wina, hilaha mi endleke hakona ku ta fika esikwini leri.
9  Yehovha u ta hlongola matiko lamakulu ni la ma nga ni matimba emahlweni ka n’wina. (Loko ku ri n’wina, a ku na munhu la yimeke emahlweni ka n’wina ku ta fikela esikwini leri.)
10  Munhu wa n’wina un’we ntsena, u ta hlongorisa gidi, hikuva Yehovha Xikwembu xa n’wina hi yena loyi a mi lwelaka, hilaha a mi tshembiseke hakona.
11  Mi fanele mi rindza mimoya-xiviri ya n’wina nkarhi hinkwawo, hi ku rhandza Yehovha Xikwembu xa n’wina.
12  “Kambe loko mo tlhela kutani mi namarhela leswi seleke swa matiko lawa, lawa ma seleke na n’wina, mi endla ntwanano wa ku tekelana na wona, mi nghena exikarhi ka wona, na wona ma nghena exikarhi ka n’wina,
13  mi fanele mi swi tiva kahle leswaku Yehovha Xikwembu xa n’wina a nge hambeti a mi hlongolela matiko lawa; eka n’wina ma ta va swirimbana ni ntlhamu ni xipamu ematsheveni ya n’wina ni mitwa ematihlweni ya n’wina ku fikela loko mi lovile emisaveni leyi leyinene leyi Yehovha Xikwembu xa n’wina a mi nyikeke yona.
14  “Kutani maswivo, namuntlha ndzi famba hi ndlela ya misava hinkwayo, mi swi tiva kahle hi timbilu ta n’wina hinkwato ni mimoya-xiviri ya n’wina hinkwayo leswaku a ri wanga ni rito rin’we eka marito hinkwawo lamanene lawa Yehovha Xikwembu xa n’wina a ma vuleke. Hinkwawo ma hetisekile eka n’wina. A ku wanga ni rito rin’we eka wona.
15  Tanihi leswi marito hinkwawo lamanene lawa Yehovha Xikwembu xa n’wina xi mi byeleke wona ma endlekeke eka n’wina, kutani Yehovha u ta tisa rito ro biha ehenhla ka n’wina kukondza a mi lovisa emisaveni leyi leyinene, leyi Yehovha Xikwembu xa n’wina a mi nyikeke yona,
16  hikwalaho ka ku va mi tlule ntwanano wa Yehovha Xikwembu xa n’wina lowu a mi leriseke wona, ni hikwalaho ka ku va mi fambe mi ya tirhela swikwembu swin’wana ni ku swi nkhinsamela. Kunene ku hlundzuka ka Yehovha ku ta mi pfurhela, kutani mi ta hatla mi lova etikweni lerinene leri a mi nyikeke rona.”
22  Hi nkarhi wolowo Yoxuwa a vitana va ka Ruveni ni va ka Gadi ni hafu ya nyimba ya Manase
2  a ku eka vona: “Loko ku ri n’wina, mi hlayise hinkwaswo leswi Muxe nandza wa Yehovha a mi leriseke swona, naswona mi yingise rito ra mina eka hinkwaswo leswi ndzi mi leriseke swona.
3  A mi va siyanga vamakwenu hi masiku lawa yo tala ku ta fikela esikwini leri, naswona mi hlayise xiboho xa xileriso xa Yehovha Xikwembu xa n’wina.
4  Sweswi Yehovha Xikwembu xa n’wina u wisise vamakwenu, hilaha a va tshembiseke hakona. Sweswi hundzukani mi famba mi ya emintsongeni ya n’wina etikweni leri nga ndzhaka ya n’wina, leri Muxe nandza wa Yehovha a mi nyikeke rona entsungeni wa Yordani.
5  Ntsena xiyani ngopfu leswaku mi hetisisa xileriso ni nawu lowu Muxe nandza wa Yehovha a mi leriseke wona hi ku rhandza Yehovha Xikwembu xa n’wina ni ku famba etindleleni takwe hinkwato ni ku hlayisa swileriso swakwe, mi n’wi namarhela ni ku n’wi tirhela hi mbilu ya n’wina hinkwayo ni hi moya-xiviri wa n’wina hinkwawo.”
6  Kutani Yoxuwa a va katekisa ivi a va tshika va famba leswaku va ya emintsongeni ya vona.
7  Muxe u nyike hafu ya nyimba ya Manase nyiko eBaxani, kasi hafu leyin’wana Yoxuwa u yi nyike nyiko ni vamakwavo entsungeni wa Yordani ku ya evupela-dyambu. Nakambe, loko Yoxuwa a va yisa emintsongeni ya vona, u va katekisile.
8  Hiloko a ku eka vona: “Tlhelelani emintsongeni ya n’wina ni rifuwo ro tala ni swifuwo swo tala ngopfu, ni silivhere ni nsuku ni koporo ni nsimbi ni tinguvu to tala ngopfu. Tekani xiavelo xa n’wina eka leswi mi swi phangeke eka valala va n’wina swin’we ni vamakwenu.”
9  Endzhaku ka sweswo vana va Ruveni ni vana va Gadi ni hafu ya nyimba ya Manase va tlhela va suka eka vana va Israyele, ku suka eXilo leyi nga etikweni ra Kanana, leswaku va ya etikweni ra Giliyadi, etikweni leri nga ndzhaka ya vona, leri va tshamisekeke eka rona hi ku lerisa ka Yehovha ha Muxe.
10  Loko va fika eswifundzheni swa Yordani leswi a swi ri etikweni ra Kanana, vana va Ruveni ni vana va Gadi ni hafu ya nyimba ya Manase va aka alitari etlhelo ka Yordani, alitari leyikulu ngopfu.
11  Endzhaku ka sweswo vana va Israyele va twa ku vuriwa va ku: “Maswivo! Vana va Ruveni ni vana va Gadi ni hafu ya nyimba ya Manase va ake alitari emaaveni ya tiko ra Kanana, eswifundzheni swa Yordani etlhelo leri nga ra vana va Israyele.”
12  Loko vana va Israyele va swi twa, ntshungu hinkwawo wa vana va Israyele wu hlengeletana eXilo leswaku wu tlhandluka wu ya lwa na vona.
13  Hiloko vana va Israyele va rhumela Finiyasi n’wana wa Eliyazara lowa muprista eka vana va Ruveni ni vana va Gadi ni hafu ya nyimba ya Manase etikweni ra Giliyadi,
14  ni tindhuna ta khume leti a ti ri na yena, ndhuna yin’we ya yindlu ya vatata wa nyimba hinkwayo ya Israyele, ha un’we a a ri murhangeri wa yindlu ya vatata wa Vaisrayele va magidi.
15  Va hetelela va fike eka vana va Ruveni ni vana va Gadi ni hafu ya nyimba ya Manase etikweni ra Giliyadi kutani va sungula ku vulavula na vona, va ku:
16  “Ntshungu hinkwawo wa Yehovha wu te, ‘Xana i xiendlo muni xo pfumala vutshembeki lexi mi xi endleke hi ku tiakela alitari, mi lwa ni Xikwembu xa Israyele, mi xi fularhela namuntlha, mi nga landzeli Yehovha, leswaku mi xandzukela Yehovha namuntlha?
17  Xana xihoxo xa Peyori a xi ri xitsongo swinene eka hina, lexi hi nga tibasisangiki eka xona ku fikela esikwini leri, hambileswi khombo ri weleke ntshungu wa Yehovha?
18  N’wina—namuntlha mi ta tlhela, mi tshika ku landzela Yehovha; kutani loko n’wina, mo fularhela Yehovha namuntlha, mundzuku u ta hlundzukela ntshungu hinkwawo wa Israyele.
19  Loko ku ri ntiyiso leswaku tiko leri mi tshameke eka rona a ri basanga, tsemakanyani tiko mi ya etikweni ra ndzhaka ya Yehovha laha tabernakela ya Yehovha yi tshameke kona, mi tshama exikarhi ka hina; mi nga xandzukeli Yehovha naswona mi nga endli leswaku na hina hi xandzuka, hi ku va n’wina mi tiakela alitari ku engetela eka alitari ya Yehovha Xikwembu xa hina.
20  Xana a ku nga ri Akani n’wana wa Zara la endleke xiendlo xo pfumala vutshembeki malunghana ni xilo lexi nyikeriweke endzovisweni, xana ku hlundzuka a ku fikelanga ntshungu hinkwawo wa Israyele? A hi yena ntsena la feke hikwalaho ka xihoxo xakwe.’”
21  Hiloko vana va Ruveni ni vana va Gadi ni hafu ya nyimba ya Manase va hlamula, va vulavula ni varhangeri va Israyele va magidi:
22  “Loyi a nga ni Vukwembu, Xikwembu, Yehovha, Loyi a nga ni Vukwembu, Xikwembu, Yehovha, wa swi tiva, na Israyele u ta swi tiva. Loko ku ri ku xandzuka ni loko ku ri ku pfumala vutshembeki eka Yehovha, u nga hi ponisi esikwini leri.
23  Loko a ku ri ku tiakela alitari leswaku hi tlhela hi tshika ku landzela Yehovha, naswona loko a ku ri ku humesa magandzelo yo hisiwa ni magandzelo ya mavele eka yona, loko a ku ri ku endlela switlhavelo swa xinakulobye eka yona, Yehovha u ta swi lavisisa;
24  kumbe loko hi nga swi endlanga hikwalaho ka ku vilela ko karhi, hi ku, ‘Emasikwini lama taka vana va n’wina va ta byela vana va hina va ku: “Xana mi na yini na Yehovha Xikwembu xa Israyele?
25  Naswona ku ni ndzilakana lowu Yehovha a wu vekeke exikarhi ka hina na n’wina, vana va Ruveni ni vana va Gadi, ku nga Yordani. A mi na xiavelo eka Yehovha.” Kutani vana va n’wina va ta endla leswaku vana va hina va tshika ku chava Yehovha.’
26  “Hikwalaho hi te, ‘Hi kombela ku endla swo karhi, hi ku aka alitari, hi nga akeli ku endla gandzelo ro hisiwa hambi ku ri xitlhavelo,
27  kambe leswaku ku va vumbhoni exikarhi ka hina na n’wina ni le ka switukulwana swa hina leswi nga ta ta endzhaku ka hina leswaku hi ta tirhela Yehovha emahlweni kakwe hi magandzelo yo hisiwa ni switlhavelo swa hina ni switlhavelo swa hina swa xinakulobye, leswaku emasikwini lama taka, vana va n’wina va nga byeli vana va hina va ku: “A mi na xiavelo eka Yehovha.’”
28  Hiloko hi ku, ‘Loko vo tshuka va vula sweswo eka hina ni le ka switukulwana swa hina emasikwini lama taka, na hina hi ta ku: “Vonani nchumu lowu yimelaka alitari ya Yehovha lowu vatata wa hina va wu endleke, ku nga ri wa gandzelo ro hisiwa kumbe wa xitlhavelo, kambe i vumbhoni exikarhi ka hina na n’wina.’”
29  A hi swinene eka hina, ku xandzuka hi ku tirhandzela eka Yehovha ni ku tlhela namuntlha hi nga ha n’wi landzeli Yehovha hi ku aka alitari ya gandzelo ro hisiwa, gandzelo ra mavele ni xitlhavelo handle ka alitari ya Yehovha Xikwembu xa hina leyi nga emahlweni ka tabernakela yakwe!”
30  Kutani loko Finiyasi lowa muprista ni tindhuna ta ntshungu ni varhangeri va Israyele va magidi lava a va ri na yena va twa marito lawa vana va Ruveni ni vana va Gadi ni vana va Manase va ma vuleke, swi va swinene ematihlweni ya vona.
31  Hiloko Finiyasi n’wana wa Eliyazara lowa muprista a ku eka vana va Ruveni ni vana va Gadi ni vana va Manase: “Namuntlha ha swi tiva leswaku Yehovha u le xikarhi ka hina, hikuva a mi endlanga xiendlo lexi xo pfumala vutshembeki emahlweni ka Yehovha. Sweswi mi kutsule vana va Israyele evokweni ra Yehovha.”
32  Kutani Finiyasi n’wana wa Eliyazara lowa muprista ni tindhuna va suka eka vana va Ruveni ni vana va Gadi etikweni ra Giliyadi va ya etikweni ra Kanana eka vana va Israyele, va vuyisa rito eka vona.
33  Rito ri va rinene ematihlweni ya vana va Israyele; vana va Israyele va sungula ku dzunisa Xikwembu, a va vulavulanga hi ku tlhandluka va ri vuthu ku ya onha tiko ra vana va Ruveni ni vana va Gadi lava a va tshama eka rona.
34  Vana va Ruveni ni vana va Gadi va thya alitari, hikuva “i vumbhoni exikarhi ka hina leswaku Yehovha i Xikwembu xa ntiyiso.”
6  Kutani Yeriko a wu pfariwile wu tiya hikwalaho ka vana va Israyele, ku nga ri na munhu la humaka, naswona ku nga ri na munhu la nghenaka.
2  Yehovha a ya emahlweni a byela Yoxuwa a ku: “Waswivo, ndzi nyikete Yeriko ni hosi ya wona ni vavanuna va matimba lava nga ni vurhena, ndzi va nyikete evokweni ra wena.
3  N’wina vavanuna hinkwenu va nyimpi mi fanele mi gwirima mi rhendzela muti, mi rhendzela muti kan’we. Mi fanele mi endla tano ku ringana masiku ya tsevu.
4  Vaprista va nkombo va fanele va tamela tinanga ta makhuna ta nkombo, emahlweni ka Areka, kutani hi siku ra vunkombo mi fanele mi gwirima mi rhendzela muti ka nkombo, naswona vaprista va fanele va yimba tinanga.
5  Kutani loko va pfumisa nanga ya khuna, loko mi twa mpfumawulo wa nanga, vanhu hinkwavo va fanele va ba hungwe ra nyimpi; kutani rirhangu ra muti ri fanele ri wa ri ku mpfuta, vanhu va fanele va tlhandluka, un’wana ni un’wana a wu kongoma.”
6  Hiloko Yoxuwa n’wana wa Nuni a vitana vaprista a ku eka vona: “Tekani areka ya ntwanano, naswona vaprista va nkombo va fanele va tamela tinanga ta makhuna emahlweni ka areka ya Yehovha.”
7  Kutani a ya emahlweni a byela vanhu a ku: “Hundzani mi gwirima mi rhendzela muti, naswona vandla leri hlomeleke nyimpi ri fanele ri hundza emahlweni ka areka ya Yehovha.”
8  Kutani swi endleka hilaha Yoxuwa a byeleke vanhu hakona; vaprista va nkombo lava a va tamele tinanga ta makhuna ta nkombo va hundza emahlweni ka Yehovha, va yimba tinanga, naswona areka ya ntwanano wa Yehovha a yi va landzela.
9  Vandla leri hlomeleke nyimpi a ri famba emahlweni ka vaprista ri yimba tinanga, kasi murindzi wa le ndzhaku a a landzela Areka a ri karhi a ya emahlweni a yimba tinanga.
10  Sweswi Yoxuwa a a lerise vanhu, a ku: “Mi nga tshuki mi huwelela kumbe mi twarisa marito ya n’wina, naswona ku nga tshuki ku huma rito enon’wini wa n’wina ku fikela siku ndzi vulaka ndzi ku, ‘Huwelelani!’ Kutani mi fanele mi huwelela.”
11  Kutani a lerisa leswaku areka ya Yehovha yi rhendzeleka ni muti, yi rhendzeleka kan’we, endzhaku ka sweswo va ya enxaxeni kutani va etlela enxaxeni.
12  Kutani Yoxuwa a pfuka nimpundzu swinene, vaprista va rhwala areka ya Yehovha,
13  vaprista va nkombo lava va tameleke tinanga ta makhuna emahlweni ka areka ya Yehovha a va ri karhi va famba, va ya emahlweni va yimba tinanga, vandla leri hlomeleke nyimpi a ri famba emahlweni ka vona, kasi murindzi wa le ndzhaku a a landzela areka ya Yehovha a ri karhi a ya emahlweni a yimba tinanga.
14  Hiloko va gwirima va rhendzela muti kan’we hi siku ra vumbirhi, endzhaku ka sweswo va vuyela enxaxeni. Va endlise sweswo masiku ya tsevu.
15  Kutani hi siku ra vunkombo va pfuka nimpundzu swinene, hi ku hatlisa loko vurhonga byi tsuvukile, ivi va gwirima va rhendzela muti hi ndlela leyi ka nkombo. Hi siku rero ntsena, va gwirime va rhendzela muti ka nkombo.
16  Hi ra vunkombo vaprista va yimba tinanga, kutani Yoxuwa a byela vanhu a ku: “Huwelelani; hikuva Yehovha u mi nyike muti.
17  Naswona muti wu fanele wu va nchumu lowu nyikeriweke endzovisweni; wona ni swilo leswi nga eka wona i swa Yehovha. I Rahava lowa nghwavava ntsena la nga hambetaka a hanya, yena ni hinkwavo lava va nga na yena endlwini, hikuva u fihle varhumiwa lava a va rhumiwile.
18  Loko ku ri n’wina, mi nga tshineli eka nchumu lowu nyikeriweke endzovisweni, hi ku chava leswaku mi nga wu navela kutani mi teka nchumu lowu nyikeriweke endzovisweni, mi endla nxaxa wa Israyele wu va nchumu lowu nyikeriweke endzovisweni, mi tisa khombo ehenhla ka wona.
19  Kambe silivhere hinkwayo, nsuku ni swilo swa koporo ni nsimbi, i swilo swo kwetsima eka Yehovha. Swi fanele swi nghena exumeni xa Yehovha.”
20  Hiloko vanhu va huwelela, loko va ri karhi va yimba tinanga. Kuteloko vanhu va twa mpfumawulo wa nanga, kutani vanhu va ba hungwe ra nyimpi, hiloko rirhangu ri sungula ku wa ri ku mpfuta! Endzhaku ka sweswo vanhu va tlhandlukela emutini, un’wana ni un’wana a wu kongoma, va teka muti.
21  Kutani va lovisa hinkwaswo leswi a swi ri emutini, ku sukela eka wanuna ku ya eka wansati, ku sukela eka jaha ku ya eka mukhalabye, ni nkunzi ni nyimpfu ni mbhongolo, va swi lovisa hi banga.
22  Yoxuwa a byela vavanuna vambirhi lava kambeleke tiko a ku: “Yanani endlwini ya wansati lowa nghwavava, mi n’wi humesa, yena ni hinkwavo lava nga va yena, hilaha mi n’wi hlambanyeleke hakona.”
23  Hiloko majaha lama kambeleke ma nghena kutani ma humesa Rahava ni tata wakwe ni mana wakwe ni vamakwavo ni hinkwavo lava nga va yena, ina, va humese maxaka yakwe hinkwawo; va va rhelerisa va va tshamisa enxaxeni wa Israyele.
24  Kutani va hisa muti hi ndzilo ni hinkwaswo leswi a swi ri eka wona. I silivhere ntsena ni nsuku ni swilo swa koporo ni nsimbi leswi va swi ngheniseke exumeni xa yindlu ya Yehovha.
25  Kutani Rahava lowa nghwavava ni vandyangu wa tata wakwe ni hinkwavo lava nga va yena, Yoxuwa a va londzovota va hanya; naswona u tshame exikarhi ka Israyele ku fikela esikwini leri, hikuva u fihle varhumiwa lava Yoxuwa a va rhumeke leswaku va ya kambela Yeriko.
26  Kutani Yoxuwa a tivisa xihlambanyo enkarhini wolowo, lexi a xi ku: “A a rhukaniwe emahlweni ka Yehovha munhu la nga ta yima a aka muti lowu, ku nga Yeriko. A a lahlekeriwe hi mativula yakwe loko a veka masungulo ya wona, a a lahlekeriwe hi rikotse rakwe loko a yimisa tinyangwa ta wona.”
27  Hi ndlela yoleyo Yehovha a va na Yoxuwa, kutani ndhuma yakwe yi twala emisaveni hinkwayo.
21  Varhangeri va vatata wa Valevhi va tshinelela Eliyazara lowa muprista na Yoxuwa n’wana wa Nuni ni varhangeri va vatata wa tinyimba ta vana va Israyele,
2  kutani va vulavula na vona eXilo etikweni ra Kanana, va ku: “Ha Muxe, Yehovha u lerise leswaku hi nyikiwa miti leyi hi nga ta tshama eka yona, swin’we ni madyelo ya yona ya swifuwo swa hina.”
3  Hiloko vana va Israyele va nyika Valevhi, hi ku ya hi xileriso xa Yehovha, miti leyi ni madyelo ya yona endzhakeni ya vona.
4  Hiloko ku huma xiavelo xa mindyangu ya va ka Kohata hi vuhlolotwana, miti ya 13 yi va ya vana va Aroni lowa muprista, ya Valevhi, hi vuhlolotwana, enyimbeni ya Yuda ni ka nyimba ya va ka Simiyoni ni ka nyimba ya Benjamini.
5  Naswona eka vana va Kohata lava a va siyiwe kwalaho, hi ku ya hi vuhlolotwana a ku ri ni miti ya khume emindyangwini ya nyimba ya Efrayimi ni le ka nyimba ya Dani ni le ka hafu ya nyimba ya Manase.
6  Eka vana va Gerixoni a ku ri ni miti ya 13 leyi humesiweke hi vuhlolotwana emindyangwini ya nyimba ya Isakara ni le ka nyimba ya Axere ni le ka nyimba ya Neftali ni le ka hafu ya nyimba ya Manase eBaxani.
7  Eka vana va Merari hi mindyangu ya vona a ku ri ni miti ya 12 eka nyimba ya Ruveni ni le ka nyimba ya Gadi ni le ka nyimba ya Zebuloni.
8  Kutani vana va Israyele va nyika Valevhi miti leyi ni madyelo ya yona hi vuhlolotwana, hilaha Yehovha a leriseke hakona, ha Muxe.
9  Xisweswo loko ku ri va nyimba ya vana va Yuda ni va nyimba ya vana va Simiyoni, va va nyike miti leyi a yi vitaniwa hi vito,
10  kutani yi va ya vana va Aroni yi huma emindyangwini ya va ka Kohata va vana va Levhi, hikuva vuhlolotwana byo sungula byi ve bya vona.
11  Kutani va va nyike Kiriyati-aba (ku vuriwa leswaku Araba a a ri tata wa Anaka), hileswaku, Hebroni, endhawini ya tintshava ya Yuda, ni madyelo ya kona ma yi rhendzerile;
12  kutani masimu ya muti ni swimitana swa wona va swi nyike Kalebe n’wana wa Yefune ma va ndzhaka yakwe.
13  Vana va Aroni lowa muprista va va nyike miti ya vutumbelo ya loyi a dlayeke munhu, ku nga Hebroni, ni madyelo ya wona, na Libna ni madyelo ya wona,
14  na Yatiri ni madyelo ya wona, na Exitemowa ni madyelo ya wona,
15  na Holoni ni madyelo ya wona, na Debiri ni madyelo ya wona,
16  na Ayini ni madyelo ya wona, na Yuta ni madyelo ya wona, Beta-xemexe ni madyelo ya yona; miti ya kaye leyi humaka etinyimbeni leti timbirhi.
17  Ni le ka nyimba ya Benjamini, Gibiyoni ni madyelo ya wona, Geba ni madyelo ya wona,
18  Anathoti ni madyelo ya wona, na Alimoni ni madyelo ya wona; miti ya mune.
19  Miti hinkwayo ya vana va Aroni lowa muprista, a ku ri miti ya 13 ni madyelo ya yona.
20  Emindyangwini ya vana va Kohata, Valevhi lava siyiweke hi vana va Kohata, va kume miti leyi humaka enyimbeni ya Efrayimi hi vuhlolotwana bya vona.
21  Hiloko va va nyika muti wa vutumbelo wu va wa loyi a dlayeke munhu, ku nga Xikeme ni madyelo ya wona endhawini ya tintshava ya Efrayimi, na Gezere ni madyelo ya wona,
22  na Kibizayimi ni madyelo ya wona, na Beta-horoni ni madyelo ya wona; miti ya mune.
23  Ku sukela enyimbeni ya Dani, Eliteke ni madyelo ya wona, Gibetoni ni madyelo ya wona,
24  Ayaloni ni madyelo ya wona, Gati-rimoni ni madyelo ya wona; miti ya mune.
25  Exiphen’wini xa nyimba ya Manase, Tanaka ni madyelo ya wona, na Gati-rimoni ni madyelo ya wona; miti yimbirhi.
26  Miti hinkwayo swin’we ni madyelo ya yona leyi mindyangu ya vana va Kohata va siyeriweke yona a yi ri khume.
27  Eka vana va Gerixoni, va mindyangu ya Valevhi, lava a va ri hafu ya nyimba ya Manase a ku ri ni muti wa vutumbelo wa loyi a dlayeke munhu, ku nga Golani eBaxani ni madyelo ya wona, na Bexitera ni madyelo ya wona; miti yimbirhi.
28  Enyimbeni ya Isakara, Kixiyoni ni madyelo ya wona, Daberata ni madyelo ya wona,
29  Yaramutu ni madyelo ya wona, Eni-ganimu ni madyelo ya wona; miti ya mune.
30  Enyimbeni ya Axere, Mixali ni madyelo ya wona, Abidoni ni madyelo ya wona,
31  Helikati ni madyelo ya wona, na Rehobo ni madyelo ya wona; miti ya mune.
32  Enyimbeni ya Neftali, a ku ri ni muti wa vutumbelo wa loyi a dlayeke munhu, ku nga Kedexi eGaleliya ni madyelo ya wona, na Hamati-dori ni madyelo ya wona, na Karitani ni madyelo ya wona; miti yinharhu.
33  Miti hinkwayo ya va ka Gerixoni hi mindyangu ya vona a ku ri miti ya 13 ni madyelo ya yona.
34  Mindyangu ya vana va Merari, Valevhi lava siyiweke va kume Yokiniyama wu huma enyimbeni ya Zebuloni ni madyelo ya wona, Karita ni madyelo ya wona,
35  Dimina ni madyelo ya wona, Nahalala ni madyelo ya wona; miti ya mune.
36  Enyimbeni ya Ruveni, Beseri ni madyelo ya wona, na Yahasa ni madyelo ya wona,
37  Kedemoti ni madyelo ya wona, na Mefati ni madyelo ya wona; miti ya mune.
38  Enyimbeni ya Gadi, a ku ri ni muti wa vutumbelo wa loyi a dlayeke munhu, ku nga Rhamoti eGiliyadi ni madyelo ya wona, na Mahanayimi ni madyelo ya wona,
39  Hexiboni ni madyelo ya wona, Yazere ni madyelo ya wona; miti hinkwayo yi ri mune.
40  Miti hinkwayo leyi a yi ri ya vana va Merari hi mindyangu ya vona, leyi siyiweke emindyangwini ya Valevhi, a yi ri miti ya 12 hi vuhlolotwana bya vona.
41  Miti hinkwayo ya Valevhi exikarhi ka ndzhaka ya vana va Israyele a ku ri miti ya 48 ni madyelo ya yona.
42  Eka miti leyi, muti wun’wana ni wun’wana a wu ri ni madyelo ya wona ma wu rhendzerile—swi ri tano emitini leyi hinkwayo.
43  Hiloko Yehovha a nyika Israyele tiko hinkwaro leri a ri hlambanyeleke ku ri nyika vatata wa rona, kutani va ri teka va tshama eka rona.
44  Ku tlula kwalaho, Yehovha a va wisisa hinkwako-nkwako, hi ku landza hinkwaswo leswi a swi hlambanyeleke vatata wa vona, ku hava ni un’we wa valala va vona la yimeke emahlweni ka vona. Yehovha a nyiketa valala va vona hinkwavo evokweni ra vona.
45  Ku hava xitshembiso lexi tsandzekeke eka switshembiso hinkwaswo leswinene leswi Yehovha a swi tshembiseke yindlu ya Israyele; hinkwaswo swi hetisekile.
13  Yoxuwa se a a dyuhele naswona a ri ni malembe yo tala. Kutani Yehovha a ku eka yena: “Wena se u dyuhele naswona u ni malembe yo tala, kambe ka ha ri ni ntirho lowukulu ngopfu wo teka tiko.
2  Hi leri tiko lera ha seleke: swifundzha hinkwaswo swa Vafilisita na Gexura hinkwaro
3  (ku sukela exiphen’wini xa Nayili lexi nga emahlweni ka Egipta ni ku tlhandluka ku ya fika endzilakaneni wa Ekroni en’walungwini, a ku vuriwa leswaku i xa Vakanana); tihosi ta ntlhanu leti tirhisanaka ta Vafilisita, Vagaza ni Vaaxidodo, Vaaxikeloni, Vagati ni Vaekroni; ni Vaavhimi.
4  Tiko hinkwaro ra Vakanana ku ya edzongeni; na Miyara, leri nga ra Vasidoni ku ya fika eAfeke, ku ya fika endzilakaneni wa Vaamori;
5  ni tiko hinkwaro ra Vagebali na Lebanoni hinkwaro etlhelo ra le vuhuma-dyambu, ku suka eBali-gadi ehansi ka Ntshava ya Herimoni ku ya fika laha ku ngheniwaka ha kona eHamati;
6  vaaki hinkwavo va le ndhawini ya tintshava, ku suka eLebanoni ku ya eMisirefoto-mayimi, Vasidoni hinkwavo; mina ndzi ta va hlongola emahlweni ka vana va Israyele. Kambe yi nyike tiko ra Israyele ri va ndzhaka ya rona, hilaha ndzi ku leriseke hakona.
7  Sweswi ava tiko leri ri va ndzhaka ya tinyimba ta kaye ni hafu ya nyimba ya Manase.”
8  Hi hafu leyin’wana ya va ka Ruveni ni va ka Gadi swin’we ni nyimba leya hafu leyin’wana, va teke ndzhaka leyi Muxe a va nyikeke yona entsungeni wa Yordani ku ya evuxeni, hilaha Muxe nandza wa Yehovha a va nyikeke hakona,
9  ku suka eArowere lowu nga eribuweni ra nkova wa Arinoni, ni muti lowu nga exikarhi ka nkova, ni tiko hinkwaro leri andlalekeke leri nga eMedeba ku ya fika eDiboni;
10  ni miti hinkwayo ya Sihoni, hosi ya Vaamori leyi a yi fuma eHexiboni, ku ya fika endzilakaneni wa vana va Amone;
11  na Giliyadi ni ndhawu ya Vagexura ni Vamukati ni Ntshava ya Herimoni hinkwayo na Baxani hinkwaro ku ya fika eSaleka;
12  ndhawu hinkwayo leyi lawuriwaka hi Ogo eBaxani, la fumeke eAxitaroti ni le Edireyi—hi yena la seleke eka swa Varefayimi—Muxe a va hlasela ni ku va hlongola.
13  Vana va Israyele a va va hlongolanga Vagexura ni Vakati, kambe Gexura na Makati va hambete va tshama exikarhi ka Israyele ku fikela esikwini leri.
14  I nyimba ya Valevhi ntsena leyi a nga yi nyikangiki ndzhaka. Gandzelo leri endliweke hi ndzilo ra Yehovha Xikwembu xa Israyele i ndzhaka ya vona, hilaha a va tshembiseke hakona.
15  Kutani Muxe a nyika nyimba ya vana va Ruveni nyiko hi ku ya hi mindyangu ya vona,
16  hiloko ndhawu yi va ya vona ku sukela eArowere, lowu nga eribuweni ra nkova wa Arinoni, ni muti lowu nga exikarhi ka nkova, ni tiko hinkwaro leri andlalekeke eMedeba;
17  Hexiboni ni miti ya wona hinkwayo leyi nga etikweni leri andlalekeke, Diboni na Bamoti-bali na Beta-bali-meyoni,
18  na Yahasa na Kedemoti na Mefati,
19  na Kiriyatayimi na Sibma na Sereta-xahara entshaveni leyi nga erivaleni ra le hansi,
20  na Beta-peyori ni magiyagiya ya Pisiga na Beta-yeximoto,
21  ni miti hinkwayo ya tiko leri andlalekeke ni ndhawu hinkwayo leyi lawuriwaka hi Sihoni hosi ya Vaamori, leyi a yi fuma eHexiboni, leyi Muxe a yi dlayeke swin’we ni tindhuna ta Midiyani, Evhi na Rekemu na Suru na Huru na Reba, tinghanakana ta Sihoni, leti a ti tshama etikweni.
22  Naswona Balama n’wana wa Beyori, lowa muvhumbhi, hi un’wana wa lava vana va Israyele va va dlayeke hi banga swin’we ni lava dlayiweke va vona.
23  Ndzilakana wa vana va Ruveni a ku ri Yordani; naswona ndhawu leyi a yi ri ndzhaka ya vana va Ruveni hi mindyangu ya vona, hi miti ni swimitana swa vona.
24  Ku tlula kwalaho, Muxe a nyika nyimba ya Gadi nyiko, vana va Gadi hi mindyangu ya vona,
25  ndhawu ya vona ku va Yazere ni miti hinkwayo ya Giliyadi ni xiphemu xa tiko ra vana va Amone ku ya fika eArowere, leyi nga emahlweni ka Rhaba;
26  ni ku suka eHexiboni ku ya eRamati-mispa na Bethonimi ni ku suka eMahanayimi ku ya endzilakaneni wa Debiri;
27  ni le rivaleni ra le hansi ra Beta-harama na Beta-nimura na Sukoti na Safoni, ndhawu hinkwayo leyi lawuriwaka hi Sihoni hosi ya Hexiboni, ndzilakana wa kona ku ri Yordani ku ya fika emakumu ka lwandle ra Kinereti ekusuhi ni Yordani hi tlhelo ra le vuxeni.
28  Leyi a ku ri ndzhaka ya vana va Gadi hi mindyangu ya vona, hi miti ni swimitana swa vona.
29  Ku tlula kwalaho, Muxe a nyika hafu ya nyimba ya Manase nyiko, kutani ku va hafu ya nyimba ya vana va Manase hi mindyangu ya vona.
30  Ndhawu ya vona yi sukela eMahanayimi le Baxani hinkwaro, ni ndhawu hinkwayo leyi lawuriwaka hi Ogo hosi ya Baxani, ni mitsonga hinkwayo ya Yayiri leyi nga eBaxani, miti ya 60.
31  Kutani hafu ya Giliyadi na Axitaroti na Edireyi, ku nga miti leyi lawuriwaka hi Ogo eBaxani, yi va ya vana va Makiri n’wana wa Manase, ni hafu ya vana va Makiri hi mindyangu ya vona.
32  Leyi i ndhawu leyi Muxe a va nyikeke yona leswaku yi va ndzhaka ya vona, etimbaleni ta le kwandzasini ra Mowabu ekusuhi ni Yordani, eYeriko, hi tlhelo ra le vuxeni.
33  Muxe a nga yi nyikanga ndzhaka nyimba ya Valevhi. Yehovha Xikwembu xa Israyele i ndzhaka ya vona, hilaha a va tshembiseke hakona.
14  Vana va Israyele va teke leswi leswaku swi va ndzhaka ya vona etikweni ra Kanana, leswi Eliyazara lowa muprista na Yoxuwa n’wana wa Nuni ni varhangeri va vatata wa tinyimba ta vana va Israyele va va nyikeke swona swi va ndzhaka.
2  Ndzhaka ya vona a va yi kuma hi vuhlolotwana, hilaha Yehovha a leriseke hakona ha Muxe malunghana ni tinyimba ta kaye swin’we ni hafu ya nyimba.
3  Hikuva Muxe u humese ndzhaka ya tinyimba timbirhi ni hafu leyin’wana ya nyimba entsungeni wa Yordani; kambe Valevhi a nga va nyikanga ndzhaka exikarhi ka vona.
4  Vana va Yosefa va ve tinyimba timbirhi, Manase na Efrayimi; naswona a va va nyikanga xiavelo etikweni ra Valevhi, handle ka miti yo tshama eka yona ni madyelo ya swifuwo ni swilo swa vona.
5  Vana va Israyele va endle hilaha Yehovha a leriseke Muxe hakona; va sungula ku ava tiko.
6  Kutani vana va Yuda va ya eka Yoxuwa eGiligala, kutani Kalebe n’wana wa Yefune lowa Mukenizi a ku eka yena: “Wena u ri tiva kahle rito leri Yehovha a ri byeleke Muxe munhu wa Xikwembu xa ntiyiso leri khumbaka mina ni leri khumbaka wena eKadexi-baniya.
7  A ndzi ri ni malembe ya 40 hi vukhale loko Muxe nandza wa Yehovha a ndzi rhuma leswaku ndzi ya eKadexi-baniya ndzi ya kambela tiko, kutani ndzi n’wi byela hilaha a swi ri hakona embilwini ya mina.
8  Vamakwerhu lava va tlhandlukeke na mina va endle leswaku mbilu ya vanhu yi n’oka; kambe loko ku ri mina, ndzi landzelele Yehovha Xikwembu xa mina hi ku helela.
9  Hikwalaho Muxe a hlambanya esikwini rero, a ku, ‘Tiko leri milenge ya wena yi ri kandziyeke ri ta va ra wena ni vana va wena, ri va ndzhaka ya vona hilaha ku nga riki na makumu, hikuva u landzelele Yehovha Xikwembu xanga hi ku helela.’
10  Sweswi Yehovha u ndzi londzovote ndzi hanya, hilaha a tshembiseke hakona emalembeni ya 45 ku sukela loko Yehovha a endla xitshembiso lexi eka Muxe loko tiko ra Israyele ri famba-famba emananga, kutani sweswi ndzi ni malembe ya 85 hi vukhale.
11  Kambe ninamuntlha ndza ha ri ni matimba ku fana ni le sikwini leri Muxe a ndzi rhumeke ha rona. Matimba ya mina lawa a ndzi ri na wona enkarhini wolowo, ndza ha ri na wona ni sweswi leswaku ndzi lwa nyimpi, ndzi huma ni ku nghena.
12  Sweswi ndzi nyike ndhawu ya tintshava leyi Yehovha a ndzi tshembiseke yona esikwini rero, hikuva wena u swi twile esikwini rero leswaku a ku ri na Vaanaka kwalaho ni miti leyikulu leyi tiyisiweke. Kumbexana Yehovha u ta va na mina, kunene ndzi ta va hlongola, hilaha Yehovha a tshembiseke hakona.”
13  Hiloko Yoxuwa a n’wi katekisa kutani a nyika Hebroni wu va wa Kalebe n’wana wa Yefune, wu va ndzhaka yakwe.
14  Hi yona mhaka leyi Hebroni wu nga wa Kalebe n’wana wa Yefune lowa Mukenizi, wu va ndzhaka yakwe ku fikela esikwini leri, hikwalaho ka leswi a landzeleleke Yehovha Xikwembu xa Israyele hi ku helela.
15  Emahlweni ka kwalaho vito ra Hebroni a ku ri Kiriyati-aba (ku vuriwa leswaku Araba a a ri munhu lonkulu exikarhi ka Vaanaka). Tiko a ri kavanyetiwanga hi nyimpi.
19  Kutani vuhlolotwana bya vumbirhi byi wela eka Simiyoni, nyimba ya vana va Simiyoni hi mindyangu ya vona. Ndzhaka ya vona yi va exikarhi ka ndzhaka ya vana va Yuda.
2  Hiloko va kuma Bera-xeba na Xeba na Mulada yi va ndzhaka ya vona,
3  na Hasara-xuwala na Baala na Esemu,
4  na Elitolada na Bethuli na Horma,
5  na Sikilaga na Beta-markaboto na Hasara-susa,
6  na Beta-lebawoto na Xaruheni; miti ya 13 ni swimitana swa yona.
7  Ayini, Rimoni na Etere na Axani; miti ya mune ni swimitana swa yona,
8  ni swimitana hinkwaswo leswi a swi rhendzele miti leyi hinkwayo ku ya fika eBalata-bere, Rhama wa le dzongeni. Leyi a ku ri ndzhaka ya nyimba ya vana va Simiyoni hi mindyangu ya vona.
9  Ndzhaka ya vana va Simiyoni a yi nga ri exiphen’wini xa vana va Yuda, hikuva xiavelo xa vana va Yuda a xi ri xikulu ngopfu eka vona. Hikwalaho vana va Simiyoni va kume ndzhaka exikarhi ka ndzhaka ya vona.
10  Kutani vuhlolotwana bya vunharhu byi wela eka vana va Zebuloni hi mindyangu ya vona, naswona ndzilakana wa ndzhaka ya vona wu fika eSaridi.
11  Kutani ndzilakana wa vona wu tlhandlukela etlhelo ra vupela-dyambu ni le Mariyala, wu fika eDabexeti ni le nkoveni lowu nga emahlweni ka Yokiniyama.
12  Wu tlhelela endzhaku ku suka eSaridi ku ya etlhelo ra le vuxeni evuhuma-dyambu ku ya endzilakaneni wa Kisiloti-tabori, wu hundzela eDaberata wu tlhandlukela eYafiya.
13  Ku suka kwalaho wu hundza etlhelo ra le vuxeni evuhuma-dyambu ku ya eGati-hefere, wu ya aEti-kasini, wu hundzela eRimoni naswona wu funghiwe eNeya.
14  Ndzilakana wu wu rhendzela en’walungwini ku ya eHanatoni, wu helela enkoveni wa Ifita-eli,
15  na Kata na Nahalala na Ximroni na Idala na Betlehema; miti ya 12 ni swimitana swa yona.
16  Leyi a ku ri ndzhaka ya vana va Zebuloni hi mindyangu ya vona. Leyi a ku ri miti ni swimitana swa yona.
17  Vuhlolotwana bya vumune byi wela eka Isakara, vana va Isakara hi mindyangu ya vona.
18  Ndzilakana wa vona a ku ri Yizriyele na Kesuloti na Xunemi,
19  na Hafarayimi na Xiyoni na Anaharati,
20  na Rabiti na Kixiyoni na Ebeze,
21  na Remeti na Eni-ganimu na Eni-hada na Beta-pasese.
22  Ndzilakana wu fika eTaboro ni le Xahazuma ni le Beta-xemexe, kutani ndzilakana wa vona wu helela eYordani; miti ya 16 ni swimitana swa yona.
23  Leyi a ku ri ndzhaka ya nyimba ya vana va Isakara hi mindyangu ya vona ni swimitana swa yona.
24  Kutani vuhlolotwana bya vuntlhanu byi wela eka nyimba ya vana va Axere hi mindyangu ya vona.
25  Ndzilakana wa vona wu va Helikati na Hali na Beteni na Akixafa,
26  na Alameleke na Amadi na Mixali. Kutani wu fika etlhelo ra le vupela-dyambu bya Karimeli na Xihoro-libanata,
27  wu tlhelela evuhuma-dyambu wu ya eBeta-dagoni wu fika eZebuloni ni le nkoveni wa Ifita-eli ku ya en’walungwini, wu ya eBeta-emeke na Neyiyele, kutani wu hundzela eKabulu eximatsini,
28  ni le Ebroni na Rehobo na Hamoni na Kana ku ya fika eSidoni leyi nga ni vaaki vo tala.
29  Ndzilakana wu tlhelela eRhama ku ya fika emitini leyi tiyisiweke ya Tiri. Ndzilakana wu tlhelela eHosa, wu helela elwandle ra xifundzha xa Akizibi,
30  na Uma na Afeke na Rehobo; miti ya 22 ni swimitana swa yona.
31  Leyi a ku ri ndzhaka ya nyimba ya vana va Axere hi mindyangu ya vona. Leyi a ku ri miti ni swimitana swa yona.
32  Vuhlolotwana bya vutsevu byi wela eka vana va Neftali, vana va Neftali hi mindyangu ya vona.
33  Ndzilakana wa vona wu sukela eHelefa, emurhini lowukulu eZananima, na Adami-nekebi na Yabinele ku ya fika eLakumi; wu helela eYordani.
34  Ndzilakana wu tlhelela endzhaku etlhelo ra le vupela-dyambu wu ya eAznoti-tabora, wu huma eHukoko wu fika eZebuloni edzongeni, ni le Axere wu fika evupela-dyambu ni le Yuda eYordani etlhelo ra le vuhuma-dyambu.
35  Miti leyi tiyisiweke a ku ri Sidimi, Sere na Hamata, Rakati na Kinereti,
36  na Adama na Rhama na Hasora,
37  na Kedexi na Edireyi na Eni-hazori,
38  na Yironi na Migdali-eli, Horeme na Beta-anata na Beta-xemexe; miti ya 19 ni swimitana swa yona.
39  Leyi a ku ri ndzhaka ya nyimba ya vana va Neftali hi mindyangu ya vona, miti ni swimitana swa yona.
40  Vuhlolotwana bya vunkombo byi wela eka nyimba ya vana va Dani hi mindyangu ya vona.
41  Kutani ndzilakana wa ndzhaka ya vona wu ve Sora na Exitawoli na Iri-xemexi,
42  na Xalabini na Ayaloni na Itila,
43  na Elone na Timna na Ekroni,
44  na Eliteke na Gibetoni na Balata,
45  na Yehudu na Bene-beraka na Gati-rimoni,
46  na Me-yarikoni na Rakoni, ndzilakana wu ri emahlweni ka Yopa.
47  Ndhawu ya vana va Dani a yi ri yitsongo eka vona. Kutani vana va Dani va famba va ya lwa na Lexeme va wu teka ni ku wu hlasela hi banga. Va wu teka va tshama eka wona, ivi va wu vitana Lexeme Dani, hi vito ra Dani tata wa vona.
48  Leyi a ku ri ndzhaka ya nyimba ya vana va Dani hi mindyangu ya vona. Leyi a ku ri miti ni swimitana swa yona.
49  Hikwalaho va heta ku ava tiko leswaku ri tshamiwa hi miganga ya rona. Kutani vana va Israyele va nyika Yoxuwa n’wana wa Nuni ndzhaka exikarhi ka vona.
50  Hi ku landza xileriso xa Yehovha va n’wi nyike muti lowu a wu kombeleke, ku nga Timinata-sera endhawini ya tintshava ya Efrayimi; kutani a sungula ku aka muti a tshama eka wona.
51  Leti a ku ri tindzhaka ta Eliyazara lowa muprista na Yoxuwa n’wana wa Nuni ni varhangeri va vatata wa tinyimba ta vana va Israyele leti aviweke ti va ndzhaka hi vuhlolotwana eXilo emahlweni ka Yehovha, enyangweni ya ntsonga wa nhlangano. Kutani va tshika ku ava tiko.
24  Yoxuwa a sungula ku hlengeleta tinyimba hinkwato ta Israyele eXikeme ni ku vitana vakulukumba va Israyele ni varhangeri va rona ni vaavanyisi va rona ni tindhuna ta rona, kutani va yima emahlweni ka Xikwembu xa ntiyiso.
2  Yoxuwa a byela vanhu hinkwavo a ku: “Yehovha Xikwembu xa Israyele u te, ‘Vatata wa n’wina a va tshama ehase ka Nambu enkarhini wa khale swinene, Tera tata wa Abrahama ni tata wa Nakori, a va tirhela swikwembu swin’wana.
3  “‘Hi ku famba ka nkarhi ndzi teke tata wa n’wina Abrahama ehase ka Nambu naswona u fambe etikweni hinkwaro ra Kanana kutani a endla mbewu yakwe yi tala. Hiloko ndzi n’wi nyika Isaka.
4  Kutani Isaka ndzi n’wi nyike Yakobe na Esawu. Endzhaku Esawu ndzi n’wi nyike Ntshava ya Seyiri leswaku a tshama eka yona; Yakobe ni vana vakwe va rhelele aEgipta.
5  Endzhakunyana ndzi rhumela Muxe na Aroni, kutani ndzi tisa makhombo aEgipta hi leswi ndzi swi endleke exikarhi ka rona; ndzi mi humesa endzhaku ka sweswo.
6  Loko ndzi humese vatata wa n’wina aEgipta, mi fike elwandle, Vaegipta va hlongorisa vatata wa n’wina hi makalichi ya nyimpi ni vagadi va tihanci ku ya fika eLwandle ro Tshwuka.
7  Hiloko va sungula ku rila eka Yehovha. Kutani a veka munyama exikarhi ka n’wina ni Vaegipta ivi a tisa lwandle ehenhla ka vona a va funengeta, mahlo ya n’wina ma vona leswi ndzi swi endleke aEgipta; kutani mi tshama emananga masiku yo tala.
8  “‘Ndzi hetelele ndzi mi tise etikweni ra Vaamori lava a va tshama entsungeni wa Yordani, kutani va lwa na n’wina. Hiloko ndzi va nyiketa evokweni ra n’wina leswaku mi teka tiko ra vona, ndzi va lovisa emahlweni ka n’wina.
9  Kutani Balaka n’wana wa Sipora, hosi ya Mowabu, a suka a ya lwa na Israyele. Kutani a rhumela rito a vitana Balama n’wana wa Beyori leswaku a mi rhukana.
10  A ndzi nga swi lavi ku yingisa Balama. Hikwalaho u mi katekise hi ku phindha-phindha. Hi ndlela yoleyo ndzi mi kutsula evokweni rakwe.
11  “‘Kutani mi pele Yordani mi fika eYeriko. Hiloko vini va tindhawu va Yeriko, ku nga Vaamori ni Vaperezi ni Vakanana ni Vaheti ni Vagirgaxa, Vahivhi ni Vayebusi va sungula ku lwa na n’wina; kambe ndzi va nyikete evokweni ra n’wina.
12  Hiloko ndzi rhumela gome emahlweni ka n’wina, hakatsongo-tsongo ri va hlongola emahlweni ka n’wina—tihosi timbirhi ta Vaamori—ku nga ri hi banga ra n’wina kumbe vurha bya n’wina.
13  Kutani ndzi mi nyika tiko leri mi nga ri tirhelangiki hi matimba ni miti leyi mi nga yi akangiki, hiloko mi tshama eka yona. Masimu ya vhinya ni mitlhwari leyi mi nga yi rimangiki hi swona leswi mi swi dyaka.’
14  “Sweswi chavani Yehovha mi n’wi tirhela hi ndlela leyi pfumalaka xihoxo ni ntiyiso, susani swikwembu leswi vatata wa n’wina va swi tirheleke etlhelo lerin’wana ra Nambu ni le Egipta, mi tirhela Yehovha.
15  Loko swi bihile ematihlweni ya n’wina ku tirhela Yehovha, hlawulani namuntlha loyi mi nga ta n’wi tirhela, kumbe swikwembu leswi vatata wa n’wina va swi tirheleke ehase ka Nambu kumbe swikwembu swa Vaamori etikweni ra vona leri mi tshamaka eka rona. Kambe loko ku ri mina ni vandyangu wa mina, hi ta tirhela Yehovha.”
16  Hiloko vanhu va hlamula va ku: “A hi swinene eka hina ku siya Yehovha leswaku hi ya tirhela swikwembu swin’wana.
17  Hikuva i Yehovha Xikwembu xa hina la humeseke hina ni vatata wa hina etikweni ra Egipta, hi huma endlwini ya mahlonga, la endleke masingita lawa lamakulu emahlweni ka mahlo ya hina, kutani a hi rindza endleleni hinkwayo leyi hi fambeke eka yona exikarhi ka vanhu hinkwavo lava hi hundzeke eka vona.
18  Yehovha a hlongola vanhu volavo hinkwavo, ni Vaamori lava tshamaka etikweni leri nga emahlweni ka hina. Loko ku ri hina, na hina hi ta tirhela Yehovha, hikuva yena i Xikwembu xa hina.”
19  Kutani Yoxuwa a byela vanhu a ku: “A mi swi koti ku tirhela Yehovha, hikuva i Xikwembu xo kwetsima; i Xikwembu lexi lavaka ku tinyiketela loku hlawulekeke. A xi nge mi rivaleli ku tlula nawu ka n’wina ni swidyoho swa n’wina.
20  Loko mo siya Yehovha mi tirhela swikwembu swimbe, kunene na yena u ta mi fularhela a mi endla swo biha, a mi lovisa endzhaku ka loko a mi endle leswinene.”
21  Hiloko vanhu va ku eka Yoxuwa: “E-e, kambe hi ta tirhela Yehovha!”
22  Kutani Yoxuwa a ku eka vanhu: “Mi timbhoni ta n’wina vini leswaku n’wina mi tihlawulele Yehovha hi n’wexe, leswaku mi n’wi tirhela.” Hiloko vona va ku: “Hi timbhoni.”
23  “Sweswi susani swikwembu swimbe leswi nga exikarhi ka n’wina, mi voyamisela timbilu ta n’wina eka Yehovha Xikwembu xa Israyele.”
24  Hiloko vanhu va ku eka Yoxuwa: “Yehovha Xikwembu xa hina hi ta n’wi tirhela, naswona hi ta yingisa rito rakwe!”
25  Kutani Yoxuwa a endla ntwanano ni vanhu esikwini rero ni ku va vekela xileriso ni xiboho xa vuavanyisi eXikeme.
26  Hiloko Yoxuwa a tsala marito lawa ebukwini ya nawu wa Xikwembu ivi a teka ribye lerikulu a ri yimisa kwalaho ehansi ka murhi lowukulu ngopfu lowu nga ekusuhi ni vukwetsimelo bya Yehovha.
27  Yoxuwa a byela vanhu hinkwavo a ku: “Maswivo! Ribye leri ri ta va vumbhoni lebyi hi kanetaka, hikuva ri twe marito hinkwawo lawa Yehovha a hi byeleke wona, ri fanele ri va vumbhoni lebyi mi kanetaka, leswaku mi nga landzuli Xikwembu xa hina.”
28  Hiloko Yoxuwa a tshika vanhu va famba, un’wana ni un’wana a ya endzhakeni yakwe.
29  Endzhaku ka swilo leswi, Yoxuwa n’wana wa Nuni, nandza wa Yehovha, hakatsongo-tsongo a fa a ri ni malembe ya 110 hi vukhale.
30  Hiloko va n’wi lahla endhawini ya ndzhaka yakwe eTiminata-sera, leyi nga endhawini ya tintshava ya Efrayimi, en’walungwini wa Ntshava ya Gaxi.
31  Israyele a ya emahlweni a tirhela Yehovha emasikwini hinkwawo ya Yoxuwa ni le masikwini hinkwawo ya vakulukumba lava va engeteleke masiku ya vona endzhaku ka Yoxuwa ni lava va tiveke ntirho hinkwawo wa Yehovha lowu a wu endleleke Israyele.
32  Kutani marhambu ya Yosefa lawa vana va Israyele va ma humeseke aEgipta, va ma lahle eXikeme ensin’wini leyi Yakobe a yi kumeke eka vana va Hamori, tata wa Xikeme, hi swiphemu swa mali swa 100, kutani yi va ndzhaka ya vana va Yosefa.
33  Na Eliyazara n’wana wa Aroni a fa. Kutani va n’wi lahla eXitsungeni xa Finiyasi n’wana wakwe, lexi a n’wi nyikeke xona endhawini ya tintshava ya Efrayimi.
5  Kuteloko tihosi hinkwato ta Vaamori, leti a ti ri etlhelo ra Yordani evupela-dyambu, ni tihosi hinkwato ta Vakanana, leti a ti ri ekusuhi ni lwandle, ti twa leswaku Yehovha u omise mati ya Yordani emahlweni ka vana va Israyele ku fikela loko va perile, timbilu ta tona ti sungula ku n’oka, kutani ti heleriwa hi nkhinkhi hikwalaho ka vana va Israyele.
2  Hi nkarhi wolowo Yehovha a byela Yoxuwa a ku: “Endla mikwana hi maribye yo tiya, u yimbisa vana va Israyele, ra vumbirhi.”
3  Hiloko Yoxuwa a endla mikwana hi maribye yo tiya kutani a yimbisa vana va Israyele eGibeyati-haraloti.
4  Xivangelo lexi endleke Yoxuwa a va yimbisa hi lexi: vanhu hinkwavo lava humeke aEgipta, vaxinuna, vanhu hinkwavo va nyimpi, va fele emananga endleleni loko va huma aEgipta.
5  Hikuva vanhu hinkwavo lava humeke a va yimbisiwile, kambe vanhu hinkwavo lava velekeriweke emananga endleleni loko va huma aEgipta a va nga yimbisiwanga.
6  Hikuva vana va Israyele va fambe malembe ya 40 emananga, ku fikela loko tiko hinkwaro ra vanhu va nyimpi lava humeke aEgipta leri nga ri yingisangiki rito ra Yehovha ri hela, leri Yehovha a ri hlambanyeleke leswaku a ri nge pfuki ri vone tiko leri Yehovha a ri hlambanyeleke vatata wa rona ku hi nyika rona, tiko leri khulukaka ntswamba ni vulombe.
7  Kutani a veka vana va vona ematshan’weni ya vona. Yoxuwa a va yimbisa, hikwalaho ka leswi a va nga yimbanga, hikuva a va va yimbisanga endleleni.
8  Kuteloko va hete ku yimbisa tiko hinkwaro, va tshama endhawini ya vona enxaxeni ku fikela loko va hola.
9  Kutani Yehovha a byela Yoxuwa a ku: “Namuntlha ndzi suse ndzhukano wa Egipta eka n’wina.” Hiloko ndhawu yoleyo yi thyiwa vito ra Giligala ku fikela esikwini leri.
10  Vana va Israyele va dzima mixaxa eGiligala, kutani va endla paseka hi siku ra vu-14 ra n’hweti, nimadyambu, etimbaleni ta le kwandzasini ra Yeriko.
11  Kutani hi siku leri landzeleke ra paseka, va dya swin’wana leswi va swi tshoveleke etikweni, swinkwa leswo-ke-comela ni mavele lama katingiweke, hi siku leri.
12  Hiloko manna yi hela esikwini leri landzeleke loko va dye swin’wana leswi va swi tshoveleke etikweni, manna a ya ha tlhelanga yi va kona eka vana va Israyele, kutani va sungula ku dya swin’wana leswi va swi tshoveleke etikweni ra Kanana elembeni rero.
13  Kuteloko Yoxuwa a ri eYeriko, a tlakusa mahlo a languta, lahaya a ku ri ni munhu la yimeke emahlweni ka yena a tamele banga. Hiloko Yoxuwa a ya eka yena, a ku: “Xana u yima na hina kumbe u yima ni swirha swa hina?”
14  Yena a ku: “E-e, kambe mina—ndzi tile ndzi ri hosana ya vuthu ra Yehovha.” Kutani Yoxuwa a wa, xikandza xakwe xi langute emisaveni, a tiwisela eka yena a ku: “Xana hosi ya mina yi ri yini eka nandza wa yona?”
15  Hiloko hosana ya vuthu ra Yehovha yi ku eka Yoxuwa: “Susa maphaxani emilengeni ya wena, hikuva ndhawu leyi u yimeke eka yona ya kwetsima.” Xikan’we-kan’we Yoxuwa a endla tano.
15  Kutani vuhlolotwana bya nyimba ya vana va Yuda hi mindyangu ya vona byi ve ndzilakana wa Edomu, mananga ya Zini, ku ya eNegebu emakumu ka yona hi tlhelo ra le dzongeni.
2  Ndzilakana wa vona wa le dzongeni wu ve emakumu ka Lwandle ra Munyu, ku suka ensongeni lowu languteke etlhelo ra le dzongeni.
3  Kutani wu hundza wu ya etlhelo ra le dzongeni exintshabyanini xa Akrabimi, wu hundzela eZini, wu tlhandluka ku suka edzongeni wu ya eKadexi-baniya kutani wu hundzela eHezroni, wu ya eAdara wu rhendzela Karika.
4  Wu fika eAzimoni wu hundzela enkoveni wa Egipta; ndzilakana a wu helela elwandle. Lowu ku ve ndzilakana wa vona wa le dzongeni.
5  Ndzilakana wa le vuxeni a ku ri Lwandle ra Munyu ku ya fika emakumu ka Yordani, naswona ndzilakana wa le yinhleni ya le n’walungwini a wu ri ensongeni wa lwandle, emakumu ka Yordani.
6  Kutani ndzilakana wu tlhandlukela eBeta-hogila wu hundza en’walungwini wa Beta-araba, naswona ndzilakana wu tlhandlukela eribyeni ra Bohani n’wana wa Ruveni.
7  Ndzilakana wu tlhandlukela eDebiri erivaleni ra le hansi eAkora naswona wu ya etlhelo ra le n’walungwini wa Giligala, lowu nga emahlweni ka ntlhandluko wa Adumimi, lowu nga edzongeni wa nkova; ndzilakana wu hundzela ematini ya Eni-xemexi, wu helela aEni-rogele.
8  Ndzilakana wu tlhandlukela erigiyagiyeni ra n’wana wa Hinomu wa Vayebusi edzongeni, hileswaku, eYerusalema; ndzilakana wu tlhandlukela ehenhla ka ntshava leyi langutaneke ni nkova wa Hinomu ku ya evupela-dyambu, leyi nga emakumu ka rivala ra le hansi ra Refayimi ku ya en’walungwini.
9  Naswona ndzilakana a wu funghiwile ku suka ehenhla ka ntshava ku ya exihlobyeni xa mati ya Nefitowa, kutani wu tlhandlukela emitini ya Ntshava ya Efroni; ndzilakana a wu funghiwe eBala, hileswaku, Kiriyati-yeyarimi.
10  Ndzilakana wu rhendzeleka ku suka eBala evupela-dyambu bya Ntshava ya Seyiri kutani wu hundzela erigiyagiyeni ra Ntshava ya Yeyarimi en’walungwini, hileswaku Kesaloni; wu rhelela ku ya eBeta-xemexe kutani wu hundzela eTimna.
11  Ndzilakana wu hundzela erigiyagiyeni ra Ekroni en’walungwini, naswona ndzilakana a wu funghiwile ku ya fika eXikeroni ku hundzela eNtshaveni ya Bala ni le Yabinele; naswona ndzilakana a wu helela elwandle.
12  Ndzilakana wa le vupela-dyambu a wu ri eLwandle Lerikulu ni le tikweni ra rona leri lulamaka ni ribuwa. Lowu a wu ri ndzilakana lowu rhendzeleke hinkwako, wa vana va Yuda hi mindyangu ya vona.
13  Kutani a avela Kalebe n’wana wa Yefune exikarhi ka vana va Yuda hi ku landza xileriso xa Yehovha eka Yoxuwa, ku nga Kiriyati-aba (leswi vulaka leswaku Araba i tata wa Anaka), hileswaku, Hebroni.
14  Hiloko Kalebe a hlongola vana vanharhu va Anaka va suka kwalaho, ku nga Sexayi, Ahimani na Talimayi, lava velekiweke hi Anaka.
15  Kutani a tlhandlukela eka vaaki va Debiri. (Emahlweni ka kwalaho, vito ra Debiri a ku ri Kiriyati-sefere.)
16  Kalebe a ku: “Mani na mani la hlaselaka Kiriyati-sefere kutani a wu teka, ndzi ta n’wi nyika Akisa n’wana wa mina leswaku a va nsati wakwe.”
17  Hiloko Otiniyele n’wana wa Kenazi, makwavo wa Kalebe, a wu teka. Kutani a n’wi nyika Akisa n’wana wakwe leswaku a va nsati wakwe.
18  Loko va ri endleleni ya ku ya ekaya, a hambeta a n’wi hlohlotela leswaku a kombela nsimu eka tata wakwe. Kutani a phokotela mavoko a ri ehenhla ka mbhongolo. Hiloko Kalebe a ku eka yena: “U lava yini?”
19  Yena a ku: “Ndzi nyike nkateko, hikuva u ndzi nyike xiphemu xa tiko etlhelo ra le dzongeni, u ta ndzi nyika Guloti-mayima.” Hiloko a n’wi nyika Guloti ya le Henhla na Guloti ya le Hansi.
20  Leyi a ku ri ndzhaka ya nyimba ya vana va Yuda hi mindyangu ya vona.
21  Miti leyi nga emakumu ka nyimba ya vana va Yuda ku ya endzilakaneni wa Edomu edzongeni a ku ri Kabizele na Edere na Yaguru,
22  na Kina na Demona na Adada,
23  na Kedexi na Hasora na Itanana,
24  Sifi na Teleme na Beyaloto,
25  na Hasora-hadata na Keriyoti-hezironi, hileswaku, Hasora,
26  Amamu na Xema na Mulada,
27  na Hasara-gada na Heximoni na Beta-pelete,
28  na Hasara-xuwala na Bera-xeba na Biziyotiya,
29  Bala na Ima na Esemu,
30  na Elitolada na Kesili na Horma,
31  na Sikilaga na Madimana na Sanisana,
32  na Lebawoto na Xilihimi na Ayini na Rimoni; miti hinkwayo yi ri 29, ku katsa ni swimitana swa yona.
33  EXefela a ku ri na Exitawoli na Sora na Axina,
34  na Zanowa na Eni-ganimu, Tapuwa na Enamu,
35  Yaramutu na Adulamu, Sokho na Azeka,
36  na Xarayimi na Aditayimi na Gedera na Gederotayimi; miti ya 14 ni swimitana swa yona.
37  Senana na Hadaxa na Migdali-gadi,
38  na Dileyani na Mizpe na Yokitele,
39  Lakixi na Bosikata na Egiloni,
40  na Kaboni na Lahimasi na Kitilixi,
41  na Gederoti, Beta-dagoni na Nayama na Makeda; miti ya 16 ni swimitana swa yona.
42  Libna na Etere na Axani,
43  na Ifuta na Axina na Nezibi,
44  na Keyila na Akizibi na Marixa; miti ya kaye ni swimitana swa yona.
45  Ekroni ni miti leyi titshegeke ha wona ni swimitana swa yona.
46  Ku sukela aEkroni ku ya etlhelo ra vupela-dyambu hinkwaro ku lulama na Axidodo ni swimitana swa yona.
47  Axidodo, miti leyi titshegeke ha wona ni swimitana swa yona; Gaza, miti leyi titshegeke ha wona ni swimitana swa yona, ku ya enkoveni wa Egipta, ni Lwandle Lerikulu ni xifundzha xa le kusuhi.
48  Endhawini ya tintshava ya Xamiri na Yatiri na Sokho,
49  na Dana na Kiriyati-sana, hileswaku, Debiri,
50  na Anabu na Exitemo na Animi,
51  na Goxeni na Holoni na Gilo; miti ya 11 ni swimitana swa yona.
52  Arabiya na Duma na Exa,
53  na Yanimi na Beta-tapuwa na Afeka,
54  na Humuta na Kiriyati-aba, hileswaku, Hebroni, na Siyori; miti ya kaye ni swimitana swa yona.
55  Mawoni, Karimeli na Sifi na Yuta,
56  na Yizriyele na Yokidiyama na Zanowa,
57  Kayina, Gibiya na Timna; miti ya khume ni swimitana swa yona.
58  Halahulu, Beta-suru na Gedori,
59  na Marati na Beta-anoto na Elitekoni; miti ya tsevu ni swimitana swa yona.
60  Kiriyati-bali, hileswaku, Kiriyati-yeyarimi, na Rhaba; miti yimbirhi ni swimitana swa yona.
61  Emananga, Beta-araba, Midini na Sikaka,
62  na Nibixani ni Muti wa Munyu na Eni-gedi; miti ya tsevu ni swimitana swa yona.
63  Loko ku ri Vayebusi lava a va tshama eYerusalema, vana va Yuda a va swi kotanga ku va hlongola; kutani Vayebusi va ya emahlweni va tshama ni vana va Yuda eYerusalema ku ta fikela esikwini leri.
20  Kutani Yehovha a vulavula na Yoxuwa, a ku:
2  “Byela vana va Israyele, u ku, ‘Tinyikeni miti ya vutumbelo leyi ndzi vulavuleke na n’wina ha yona ha Muxe,
3  leswaku loyi a dlayeke moya-xiviri ku nga ri ha vomu, a nga swi tivi, a ta balekela kona; byi fanele byi va vutumbelo bya n’wina eka murihiseri wa ngati.
4  U fanele a balekela eka wun’wana wa miti leyi ivi a yima evunghenweni bya nyangwa ya muti kutani a vula marito yakwe vakulukumba va muti va yingisile; va fanele va n’wi amukela emutini va n’wi nyika ndhawu, u fanele a tshama na vona.
5  Loko murihiseri wa ngati a n’wi hlongorisa, a va fanelanga va n’wi nyiketa loyi a dlayeke munhu evokweni rakwe; hikuva u dlaye munhu-kulobye a nga swi tivi, naswona a a nga n’wi vengi eku sunguleni.
6  U fanele a tshama emutini ku fikela loko a yima emahlweni ka ntshungu leswaku a avanyisiwa, kukondza ku fa muprista lonkulu, loyi a nga kona emasikwini wolawo. Hi kona loyi a dlayeke munhu a nga tlhelaka, u ta nghena emutini wa ka vona ni le ndlwini yakwe, emutini lowu a a balekeke eka wona.’”
7  Kutani va nyika Kedexi leyi nga eGaleliya xiyimo xo hlawuleka, endhawini ya tintshava ya Neftali, na Xikeme endhawini ya tintshava ya Efrayimi, na Kiriyati-aba, hileswaku, Hebroni, endhawini ya tintshava ya Yuda.
8  Exifundzheni xa Yordani, eYeriko etlhelo ra le vuxeni va nyikela Beseri emananga etikweni leri andlalekeke ra nyimba ya Ruveni, na Rhamoti eGiliyadi enyimbeni ya Gadi, na Golani eBaxani enyimbeni ya Manase.
9  Leyi i miti leyi vekeriweke vana va Israyele hinkwavo ni muluveri la luveleke exikarhi ka vona, leswaku mani na mani la dlayaka moya-xiviri ku nga ri ha vomu a balekela kona, leswaku a nga dlayiwi hi voko ra murihiseri wa ngati ku fikela loko a yime emahlweni ka ntshungu.
1  Endzhaku ka ku fa ka Muxe nandza wa Yehovha, Yehovha a byela Yoxuwa n’wana wa Nuni, mutirheli wa Muxe a ku:
2  “Muxe nandza wa mina u file; sweswi suka u yima, u pela Yordani, wena ni vanhu lava hinkwavo, u nghena etikweni leri ndzi va nyikaka rona, vana va Israyele.
3  Ndhawu yin’wana ni yin’wana leyi nkondzo wa nenge wa n’wina wu nga ta kandziya eka yona, kunene ndzi ta mi nyika yona, hilaha ndzi tshembiseke Muxe hakona.
4  Ndhawu ya n’wina yi ta sukela emananga na kona laha Lebanoni ku ya fika enambyeni lowukulu, enambyeni wa Yufrata, hileswaku tiko hinkwaro ra Vaheti, ku ya eLwandle Lerikulu etlhelo ra laha dyambu ri pelaka kona.
5  A nga kona la nga ta yima a tiya emahlweni ka wena emasikwini hinkwawo ya ku hanya ka wena. Hilaha a ndzi ri na Muxe hakona, ndzi ta va na wena. A ndzi nge ku tshiki kumbe ku ku siya hilaha ku heleleke.
6  Vana ni xivindzi, u tiya, hikuva hi wena la nga ta endla leswaku vanhu lava va dya ndzhaka ya tiko leri ndzi ri hlambanyeleke vatata wa vona ku va nyika rona.
7  “Ntsena vana ni xivindzi, u tiya ngopfu leswaku u khathalela ku endla hi ku landza nawu hinkwawo lowu Muxe nandza wa mina a ku leriseke wona. U nga hambuki eka wona u ya exineneni kumbe eximatsini, leswaku u endla hi vutlhari kun’wana ni kun’wana laha u yaka kona.
8  Buku leyi ya nawu yi nga suki enon’wini wa wena, naswona u fanele u yi hlaya hi rito ra le hansi nhlikanhi ni vusiku, leswaku u ta hisekela ku endla hi ku landza hinkwaswo leswi tsariweke eka yona; hi kona u nga ta endla ndlela ya wena yi humelela kutani u endla hi vutlhari.
9  Xana a ndzi ku lerisanga? Vana ni xivindzi, u tiya. U nga rhurhumeli kumbe u chava, hikuva Yehovha Xikwembu xa wena u na wena kun’wana ni kun’wana laha u yaka kona.”
10  Kutani Yoxuwa a sungula ku lerisa tindhuna ta vanhu, a ku:
11  “Tsemakanyani exikarhi ka nxaxa kutani mi lerisa vanhu, mi ku, ‘Tilunghiseleleni swakudya, hikuva emasikwini manharhu ku sukela sweswi, mi ta pela Yordani lowu, leswaku mi nghena ni ku teka tiko leri Yehovha Xikwembu xa n’wina xi mi nyikaka rona leswaku ri va ra n’wina.’”
12  Kutani Yoxuwa a byela va ka Ruveni ni va ka Gadi ni hafu ya nyimba ya Manase, a ku:
13  “Tsundzukani rito leri Muxe nandza wa Yehovha a mi leriseke rona, a ku, ‘Yehovha Xikwembu xa n’wina xi mi nyika ku wisa naswona xi mi nyike tiko leri.
14  Vasati va n’wina, vana va n’wina ni swifuwo swa n’wina swi ta tshama etikweni leri Muxe a mi nyikeke rona etlhelweni leri ra Yordani; kambe n’wina mi ta hundza mi lunghekele nyimpi emahlweni ka vamakwenu, mi fanele mi pfuna vavanuna hinkwavo va vurhena lava nga ni matimba.
15  Eku sunguleni loko Yehovha a wisisa vamakwenu ku fana na n’wina naswona va tshame etikweni leri Yehovha Xikwembu xa n’wina a va nyikaka rona, na n’wina mi fanele mi vuyela etikweni ra ndzhaka ya n’wina mi tshama eka rona, leri Muxe nandza wa Yehovha a mi nyikeke rona etlhelweni ra Yordani ku ya etlhelo ra vuhuma-dyambu.’”
16  Hikwalaho va hlamula Yoxuwa, va ku: “Hinkwaswo leswi u hi leriseke swona hi ta swi endla, naswona kun’wana ni kun’wana laha u nga ta hi rhuma kona hi ta ya.
17  Hilaha hi yingiseke Muxe eka hinkwaswo, na wena hi ta ku yingisa hilaha ku fanaka. Onge Yehovha Xikwembu xa wena a nga va na wena hilaha a veke na Muxe hakona.
18  Munhu un’wana ni un’wana la xandzukaka a nga yingisi xileriso xa wena naswona a nga ma yingisi marito ya wena eka hinkwaswo leswi u nga ha n’wi lerisaka swona, u ta dlayiwa. Ntsena vana ni xivindzi, u tiya.”
2  Kutani Yoxuwa n’wana wa Nuni a rhuma vavanuna vambirhi swi nga tiviwi, ku suka eXitimi va ri tinhlori, a ku: “Fambani mi ya kambela tiko na Yeriko.” Hiloko va famba va ya fika endlwini ya wansati la nga nghwavava loyi vito rakwe a a ri Rahava, kutani va tshama kwalaho.
2  Hi ku famba ka nkarhi ku byeriwa hosi ya Yeriko: “Waswivo! Vavanuna va vana va Israyele va te laha nivusiku leswaku va ta kambela tiko.”
3  Kutani hosi ya Yeriko yi rhumela rito eka Rahava, yi ku: “Humesa vavanuna lava teke eka wena, lava ngheneke endlwini ya wena, hikuva va tile ku ta kambela tiko hinkwaro.”
4  Hi nkarhi wolowo wansati loyi a teka vavanuna lava vambirhi a va tumbeta. Kutani a ku: “lna, vavanuna va tile eka mina, naswona a ndzi nga ku tivi lomu a va huma kona.
5  Vavanuna volavo va hume loko ku pfariwa nyangwa, loko ri phumela. A ndzi ku tivi lomu vavanuna volavo va yeke kona. Va saleni endzhaku hi ku hatlisa, hikuva mi ta va kuma.”
6  (Kambe yena a a va yise elwangwini, a va fihla va nga vonaki exikarhi ka tinyandza ta ntsembyana etinhlangeni leti a vekeriweke tona hi malayini ehenhla ka lwangu.)
7  Kutani vanhu lava va va sala endzhaku hi tlhelo ra Yordani emahlalukweni, naswona va pfala nyangwa hi ku hatlisa loko lava va va saleke endzhaku va humile.
8  Kasi loko ku ri lava, u ye eka vona elwangwini va nga si etlela.
9  A ku eka vavanuna lava: “Ndzi swi tiva kahle leswaku Yehovha u ta mi nyika tiko hakunene, nileswaku ku chaviwa ka n’wina ku wele ehenhla ka hina, nileswaku vaaki hinkwavo va tiko va tshoveke timbilu hikwalaho ka n’wina.
10  Hikuva hi yi twile ndlela leyi Yehovha a omiseke ha yona mati ya Lwandle ro Tshwuka emahlweni ka n’wina loko mi huma aEgipta, nileswi mi swi endleke eka tihosi timbirhi ta Vaamori leti a ti ri entsungeni wa Yordani, ku nga Sihoni na Ogo, leti mi ti loviseke.
11  Loko hi swi twa, hi nkarhi wolowo timbilu ta hina ti sungule ku n’oka, naswona a nga kona la swi koteke ku hefemula hikwalaho ka n’wina, hikuva Yehovha Xikwembu xa n’wina i Xikwembu ematilweni lama nga ehenhla ni le misaveni leyi nga ehansi.
12  Ndzi kombela leswaku sweswi mi ndzi hlambanyela hi Yehovha, leswaku, leswi ndzi mi kombeke musa wa rirhandzu, kunene na n’wina mi ta kombisa musa wa rirhandzu eka vandyangu wa tatana, naswona mi fanele mi ndzi nyika xikombiso lexi tshembekaka.
13  Mi fanele mi londzovota tatana a hanya, manana, vamakwerhu va xinuna, vamakwerhu va xisati ni vanhu va vona hinkwavo, mi fanele mi kutsula mimoya-xiviri ya hina eku feni.”
14  Kutani vavanuna lava va ku eka yena: “Mimoya-xiviri ya hina yi nga fa ematshan’weni ya n’wina! Loko mi nga paluxi mhaka leyi ya hina, kutaku loko Yehovha a hi nyika tiko, kunene na hina hi ta mi komba musa wa rirhandzu ni ku tshembeka.”
15  Endzhaku ka sweswo a va rhelerisa hi pindza efasitereni, hikuva yindlu yakwe a yi ri etlhelo ka rirhangu, naswona a a tshama hi le rirhangwini.
16  Hiloko a ku eka vona: “Yanani endhawini ya tintshava, leswaku lava va mi saleke endzhaku va nga hlangani na n’wina; kutani mi fanele mi tifihla kwalaho ku ringana masiku manharhu, ku fikela loko lava va mi saleke endzhaku va vuya, endzhaku ka sweswo mi nga famba mi ya laha mi lavaka kona.”
17  Hiloko vavanuna lava va ku eka yena: “A hi na nandzu malunghana ni xihlambanyo lexi u hi hlambanyiseke xona.
18  Waswivo! Hi ta nghena etikweni. Ntambhu leyi ya harana ya ribungu u fanele u yi tsimba efasitereni leri u hi rheleriseke ha rona, naswona tata wa wena, mana wa wena, vamakwenu va xinuna ni hinkwavo vandyangu wa tata wa wena u fanele u va hlengeleta eka wena endlwini leyi.
19  Kutani un’wana ni un’wana la humaka etinyangweni ta yindlu ya wena a ya ehandle, ngati yakwe yi ta va enhlokweni yakwe, naswona a hi nge vi na nandzu; kutani un’wana ni un’wana la tshamaka na wena endlwini yoleyo, ngati yakwe yi ta va etinhlokweni ta hina loko voko ro va ehenhla ka yena.
20  Loko wo paluxa mhaka leyi ya hina, hi ta ntshunxeka hi nga vi na nandzu malunghana ni xihlambanyo lexi u hi hlambanyiseke xona.”
21  Hiloko a ku: “A swi endleke hi ku landza marito ya n’wina.” Endzhaku ka sweswo a va tshika va famba, hiloko va famba. Kutani a tsimba ntambhu ya ribungu efasitereni.
22  Xisweswo va famba va ya fika endhawini ya tintshava, kutani va tshama kona masiku manharhu, ku fikela loko lava a va va sale endzhaku va tlhela. Kutani lava a va va sale endzhaku a va va lava egondzweni rin’wana ni rin’wana, kambe a va va kumanga.
23  Vavanuna lava vambirhi va rhelela nakambe endhawini ya tintshava, va pela va ya eka Yoxuwa n’wana wa Nuni, kutani va n’wi rungulela hinkwaswo leswi swi va endlekeleke.
24  Va ya emahlweni va ku eka Yoxuwa: “Yehovha u nyikete tiko hinkwaro evokweni ra hina. Phela vaaki hinkwavo va tiko va tshoveke timbilu hikwalaho ka hina.”
3  Hiloko Yoxuwa a pfuka nimpundzu swinene, kutani yena ni vana va Israyele hinkwavo va suka eXitimi va tshinela eYordani; va etlela kwalaho va nga si pela.
2  Kuteloko ku hundze masiku manharhu, tindhuna ti tsemakanya exikarhi ka nxaxa
3  ni ku lerisa vanhu, ti ku: “Hi ku hatlisa loko mi vona areka ya ntwanano wa Yehovha Xikwembu xa n’wina ni vaprista ni Valevhi, va yi rhwele, kutani n’wina mi ta suka endhawini ya n’wina, mi fanele mi yi landzelela,
4  —kambe a ku ve ni mpfhuka exikarhi ka n’wina na yona, mpimo wa swisungunu swa 2 000; mi nga tshineli eka yona—leswaku mi tiva ndlela leyi mi nga ta famba ha yona, hikuva a mi si tshama mi famba hi ndlela yoleyo.”
5  Kutani Yoxuwa a byela vanhu a ku: “Tihlawulekiseni, hikuva mundzuku Yehovha u ta endla swilo swo hlamarisa exikarhi ka n’wina.”
6  Hiloko Yoxuwa a byela vaprista a ku: “Tekani areka ya ntwanano mi hundza emahlweni ka vanhu.” Kutani va teka areka ya ntwanano va famba emahlweni ka vanhu.
7  Yehovha a ya emahlweni a byela Yoxuwa a ku: “Esikwini leri ndzi ta sungula ku ku endla lonkulu ematihlweni ya tiko hinkwaro ra Israyele, va swi tiva leswaku hilaha a ndzi ri na Muxe hakona, ndzi ta va na wena.
8  Wena—u fanele u lerisa vaprista lava rhwalaka areka ya ntwanano, u ku, ‘Hi ku hatlisa loko mi tshinele ematini ya Yordani, mi fanele mi yima mi nga tsekatseki eYordani.’”
9  Yoxuwa a ya emahlweni a byela vana va Israyele, a ku: “Tshinelani laha mi yingisa marito ya Yehovha Xikwembu xa n’wina.”
10  Endzhaku ka sweswo Yoxuwa a ku: “Hi leswi mi ta swi tiva leswaku Xikwembu lexi hanyaka xi le xikarhi ka n’wina, nileswaku xi ta hlongola emahlweni ka n’wina Vakanana, Vaheti, Vahivhi, Vaperezi, Vagirgaxa, Vaamori ni Vayebusi.
11  Maswivo! Areka ya ntwanano wa Hosi ya misava hinkwayo yi ta hundza emahlweni ka n’wina yi nghena eYordani.
12  Sweswi tekani vavanuna va 12 eka tinyimba ta Israyele, wanuna un’we wa nyimba ha yin’we.
13  Xikan’we-kan’we loko mikondzo ya milenge ya vaprista lava va rhwaleke areka ya Yehovha, Hosi ya misava hinkwayo, yi khumba mati ya Yordani, mati ya Yordani ma ta khawuka, mati lama rhelelaka ma huma ehenhla, ma ta yima ma va damu.”
14  Loko vanhu va suka emintsongeni ya vona va nga si pela Yordani, vaprista va rhwele areka ya ntwanano emahlweni ka vanhu,
15  xikan’we-kan’we loko lava va rhwalaka Areka va tshinela eYordani ni milenge ya vaprista lava rhwalaka Areka yi khumbe mati (sweswi Yordani wu khapakhapa etimbuweni ta wona hinkwato emasikwini ya ntshovelo),
16  kutani mati lawa a ma rhelela ma huma ehenhla ma yima. Ma yima ma va damu le kule ngopfu eAdamu, muti lowu nga etlhelo ka Saretana, kasi lama khulukaka ma huma elwandle ra Arabha, Lwandle ra Munyu, a ma omile. A ma khawukile, kutani vanhu va hundza emahlweni ka Yeriko.
17  Hi nkarhi wolowo vaprista lava a va rhwale areka ya ntwanano wa Yehovha a va yime va nga tsekatseki emisaveni leyi omeke exikarhi ka Yordani loko tiko hinkwaro ra Israyele ri hundzele emisaveni leyi omeke, ku fikela loko tiko hinkwaro ri hetile ku pela Yordani.
12  Hi leti tihosi ta tiko leti vana va Israyele va ti hluleke ni tiko ra tona leri va ri tekeke ri va ndzhaka ya vona entsungeni wa Yordani ku ya evuhuma-dyambu, ku suka enkoveni wa Arinoni ku tlhandlukela eNtshaveni ya Herimoni na Arabha hinkwaro etlhelo ra vuhuma-dyambu:
2  Sihoni hosi ya Vaamori loyi a a tshama eHexiboni, a a fuma ku suka eArowere lowu a wu ri eribuweni ra nkova wa Arinoni ni le xikarhi ka nkova, hafu ya Giliyadi ku ya fika enkoveni wa Yaboko, ndzilakana wa vana va Amone,
3  ni le Arabha ku ya fika elwandle ra Kinereti etlhelo ra vuxa ni ku ya fika elwandle ra Arabha, Lwandle ra Munyu, ku ya evuxeni etlhelo ka Beta-yeximoto, ni le dzongeni ehansi ka magiyagiya ya Pisiga.
4  Ni ndhawu ya Ogo hosi ya Baxani, leyi a yi siyeriwe Varefayimi, loyi a a tshama eAxitaroti ni le Edireyi,
5  loyi a a fuma eNtshaveni ya Herimoni ni le Saleka ni le Baxani hinkwaro ku ya fika endzilakaneni wa va ka Gexura ni va ka Mukati ni hafu ya Giliyadi, ku ya fika endhawini ya Sihoni hosi ya Hexiboni.
6  Va hluriwe hi Muxe nandza wa Yehovha ni vana va Israyele, endzhaku ka sweswo Muxe nandza wa Yehovha a nyika va ka Ruveni ku va ndzhaka ya vona ni va ka Gadi ni hafu ya nyimba ya Manase.
7  Leti i tihosi ta tiko leti Yoxuwa ni vana va Israyele va ti hluleke etlhelo ka Yordani ku ya evupela-dyambu, ku suka eBali-gadi erivaleni ra Lebanoni ku ya fika eNtshaveni ya Halaka leyi tlhandlukelaka eSeyiri, lowu endzhaku Yoxuwa a wu nyikeke tinyimba ta Israyele wu va ndzhaka ya tona hi swiavelo swa tona,
8  endhawini ya tintshava ni le Xefela ni le Arabha ni le magiyagiyeni ni le mananga ni le Negebu—Vaheti, Vaamori ni Vakanana, Vaperezi, Vahivhi ni Vayebusi:
9  Hosi ya Yeriko, yin’we; hosi ya Ayi, leyi a yi ri etlhelo ka Bethele, yin’we;
10  hosi ya Yerusalema, yin’we; hosi ya Hebroni, yin’we;
11  hosi ya Yaramutu, yin’we; hosi ya Lakixi, yin’we;
12  hosi ya Egiloni, yin’we; hosi ya Gezere, yin’we;
13  hosi ya Debiri, yin’we; hosi ya Gedere, yin’we;
14  hosi ya Horma, yin’we; hosi ya Aradi, yin’we;
15  hosi ya Libna, yin’we; hosi ya Adulamu, yin’we;
16  hosi ya Makeda, yin’we; hosi ya Bethele, yin’we;
17  hosi ya Tapuwa, yin’we; hosi ya Hefere, yin’we;
18  hosi ya Afeke, yin’we; hosi ya Laxaroni, yin’we;
19  hosi ya Madoni, yin’we; hosi ya Hasora, yin’we;
20  hosi ya Ximroni-meroni, yin’we; hosi ya Akixafa, yin’we;
21  hosi ya Tanaka, yin’we; hosi ya Megido, yin’we;
22  hosi ya Kedexi, yin’we; hosi ya Yokiniyama eKarimeli, yin’we;
23  hosi ya Dori exitsungeni xa ntshava ya Dori, yin’we; hosi ya Goyimi eGiligala, yin’we;
24  hosi ya Tirisa, yin’we; tihosi hinkwato a ti ri 31.
