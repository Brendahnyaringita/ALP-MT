10  “Endlani swikombelo swa n’wina swa mpfula eka Yehovha, enkarhini wa mpfula ya ximun’wana, eka Yehovha loyi a endlaka mapapa ya xidzedze, loyi a endlaka leswaku ma nisa mpfula, eka ximila xin’wana ni xin’wana enhoveni.
2  Hikuva titerafimi ti vulavule swa masalamusi; kasi loko ku ri vangoma, va vone xivono xa mavunwa, va tshamela ku vula milorho leyi yi nga pfuniki nchumu, va ringeta ku chavelela hi ndlela ya hava. Kunene, hi yona mhaka leyi va nga ta suka ku fana ni ntlhambi; va ta xaniseka hikwalaho ko pfumala murisi.
3  “Ku hlundzuka ka mina ku ve kukulu eka varisi, naswona varhangeri lava va fanaka ni timbuti va ta tihlamulela eka mina; hikuva Yehovha wa mavuthu u hundzuluxele nyingiso wakwe entlhambini wa yena, ku nga yindlu ya Yuda, naswona u yi endle yi fana ni hanci yakwe leyi nga ni xindzhuti enyimpini.
4  Murhangeri u huma eka yena, mufumi la pfunaka u huma eka yena, vurha bya nyimpi byi huma eka yena; eka yena ku huma un’wana ni un’wana la nyikaka van’wana ntirho, hinkwavo ka vona.
5  Va fanele va fana ni vavanuna va matimba lava va kandziyelaka ndzhope wa le switarateni enyimpini. Va fanele va lwa nyimpi, hikuva Yehovha u na vona; vagadi va tihanci va ta khomiwa hi tingana.
6  Yindlu ya Yuda ndzi ta yi endla yi tlakuka, ni yindlu ya Yosefa ndzi ta yi ponisa. Ndzi ta va nyika vutshamo, hikuva ndzi ta va komba tintswalo; va ta fana ni lava ndzi nga va cukumetangiki; hikuva hi mina Yehovha Xikwembu xa vona, ndzi ta va hlamula.
7  Vanhu va Efrayimi va fanele va fana ni munhu wa matimba, mbilu ya vona yi fanele yi tsaka, ku fana niloko yi tsakisiwe hi vhinyo. Vana va vona va ta vona, kunene va tsaka; mbilu ya vona yi ta tsakela Yehovha.
8  “‘Ndzi ta va bela noti, ndzi va hlengeleta; hikuva, kunene ndzi ta va kutsula, va fanele va tala, ku fana ni lava va teleke.
9  Ndzi ta va haxa exikarhi ka vanhu ku fana ni mbewu, va ta ndzi tsundzuka va ri etindhawini ta le kule; va fanele va hanya swin’we ni vana va vona, va vuya.
10  Ndzi fanele ndzi va vuyisa ku suka etikweni ra Egipta; naswona ndzi ta va hlengeleta ku suka eAsiriya; naswona ndzi ta va tisa etikweni ra Giliyadi na Lebanoni, a va nge kumeriwi ndhawu.
11  U fanele a tsemakanya lwandle hi maxangu; u fanele a ba magandlati elwandle, naswona vuento hinkwabyo bya Nayili byi fanele byi oma. Kutani ku tinyungubyisa ka Asiriya ku fanele ku yisiwa ehansi, ni nhonga ya vuhosi ya Egipta yi fanele yi suka.
12  Ndzi ta va endla lava tlakukeke eka Yehovha, va ta famba-famba evitweni ra yena,’ ku vula Yehovha.”
4  Ntsumi leyi a yi vulavula na mina yi vuya kutani yi ndzi pfuxa, kukota munhu la pfuxiwaka evurhongweni.
2  Kutani yi ku eka mina: “Xana u vona yini?” Hiloko ndzi ku: “Ndzi langutile, kutani waswivo, a ku ri ni xo tlhoma rivoni, hinkwaxo ka xona xi ri xa nsuku, a ku ri ni nkambana ehenhla ka xona. Timboni ta xona ta nkombo ti ri ehenhla ka xona, nkombo wa tona; timboni leti ti nga ehenhla ka xona ti ni tiphayiphi ta nkombo.
3  Etlhelo ka xona ku ni mitlhwari yimbirhi, wun’wana wu ri etlhelweni ra xinene kasi wun’wana wu ri etlhelweni ra ximatsi.”
4  Kutani ndzi angula ntsumi leyi a yi vulavula na mina ndzi ku: “Xana swilo leswi swi vula yini, hosi yanga?”
5  Ntsumi leyi a yi vulavula na mina yi ndzi hlamula yi ku: “Xana a wu swi tivi hakunene leswaku swilo leswi swi vula yini?” Hiloko ndzi ku: “Ina, hosi yanga.”
6  Hikwalaho yi ndzi hlamula yi ku: “Leri i rito ra Yehovha leri yaka eka Zerubabele, ri ku: ‘“Ku nga ri hi vandla ra nyimpi, kumbe hi matimba, kambe hi moya wa mina,” Yehovha wa mavuthu u vurile.
7  Xana hi wena mani, Wena ntshava leyikulu? Emahlweni ka Zerubabele u ta va tiko leri nga rivala. Kunene u ta humesa ribye leri nga nhloko. Ku ta huweleriwa eka rona, va ku: “Mawaku ku xonga ka rona! Mawaku ku xonga ka rona!”’”
8  Rito ra Yehovha ri ya emahlweni ri fika eka mina, ri ku:
9  “Mavoko ya Zerubabele ma veke masungulo ya yindlu leyi, kutani mavoko ya yena ma ta yi heta. Mi ta swi tiva leswaku Yehovha wa mavuthu hi yena loyi a ndzi rhumeke eka n’wina.
10  Hikuva i mani loyi a ri languteleke ehansi siku ra swilo leswitsongo? Kunene va ta tsaka, va vona ngoti ya ku kongomisa evokweni ra Zerubabele. Leti ta nkombo i mahlo ya Yehovha. Ma famba-famba emisaveni hinkwayo.”
11  Ndzi ya emahlweni ndzi n’wi hlamula ndzi ku: “Xana mitlhwari leyi yimbirhi etlhelweni ra xinene ra xo tlhoma rivoni ni le tlhelweni ra xona ra ximatsi, yi vula yini?”
12  Kutani ndzi n’wi angula ra vumbirhi ndzi ku: “Xana tinyandza timbirhi ta mahlahla ya mitlhwari leyi i yini, leti ti humesaka xihalaki xa nsuku hi tiphayiphi timbirhi ta nsuku?”
13  Kutani yi ku eka mina: “Xana a wu swi tivi hakunene leswaku swilo leswi swi vula yini?” Hiloko ndzi ku: “Ina, hosi yanga.”
14  Hikokwalaho yi ku: “Leti i vatotiwa vambirhi lava va yimeke etlhelo ka Hosi ya misava hinkwayo.”
11  “Pfula tinyangwa ta wena, Wena Lebanoni, leswaku ndzilo wu lovisa exikarhi ka mikedari ya wena.
2  Rila, Wena murhi wa yunipa, hikuva mukedari wu wile; hikuva leyikulukumba yi tekiwile! Rilani, n’wina mirhi leyikulu ngopfu ya Baxani, hikuva khwati leri ri nga nghenekiki ri wile!
3  Yingisani! Ku ni ku rila ka varisi, hikuva vukulukumba bya vona byi tekiwile. Yingisani! Ku ni ku vomba ka swinghalana swa ntshiva, hikuva makhwati lamakulu ya le kusuhi na Yordani ma tekiwile.
4  “Yehovha Xikwembu xa mina u te, ‘Risa ntlhambi lowu wu nga ta dlayiwa,
5  vaxavi va wona va hambeta va wu dlaya kambe a va voniwi nandzu. Lava va wu xavisaka va ri: “Onge Yehovha a nga dzunisiwa, kasi mina ndzi ta kuma rifuwo.” Varisi va wona a va wu kombi ntsetselelo.’
6  “‘Hikuva a ndzi nge he va tsetseleli vaaki va tiko leri,’ ku vula Yehovha. ‘Kutani waswivo, ndzi endla leswaku vanhu, un’wana ni un’wana wa vona a ti kuma a ri evokweni ra nakulobye ni le vokweni ra hosi yakwe; kunene va ta pfotlosela tiko, kutani a ndzi nge va kutsuli evokweni ra vona.’”
7  Ndzi ye emahlweni ndzi mi risela ntlhambi lowu wu nga ta dlayiwa, N’wina lava va xanisekaka va ntlhambi. Hikwalaho ndzi teke tinhonga timbirhi. Yin’wana ndzi yi vitane Vunene, leyin’wana ndzi yi vitane Nhlangano, kutani ndzi risa ntlhambi.
8  Eku heteleleni ndzi herise varisi vanharhu hi n’hweti yin’we ya ku rhendzeleka ka n’weti, hikuva moya-xiviri a wu va helela mbilu hakatsongo-tsongo, ni moya-xiviri wa vona a wu ndzi nyenya.
9  Eku heteleleni ndzi te: “A ndzi nge tshameli ku mi risa. Loyi a faka, a a fe. Loyi a herisiwaka, a a herisiwe. Loko ku ri lava va seleke, un’wana ni un’wana wa vona a a lovise nyama ya nakulobye.”
10  Hiloko ndzi teka nhonga ya mina Vunene, ndzi yi tsemelela, leswaku ndzi tlula ntwanano wa mina lowu ndzi wu endleke ni vanhu hinkwavo.
11  Kutani wu tluriwa esikwini rero, lava va xanisekaka va ntlhambi lava a va ndzi langutile va swi tiva hi ndlela leyi leswaku a ku ri rito ra Yehovha.
12  Kutani ndzi ku eka vona: “Loko swi ri swinene ematihlweni ya n’wina, ndzi nyikeni hakelo ya mina; kambe loko swi nga ri tano, tshikani.” Hiloko va humesa hakelo ya mina, swiphemu swa silivhere swa 30.
13  Hiloko Yehovha a ku eka mina: “Swi hoxe evuhlayiselweni bya xuma—mpimo lowukulu lowu ndzi pimiweke ha wona hi ku ya hi langutelo ra vona.” Hikwalaho ndzi teka swiphemu swa silivhere swa 30, ndzi swi hoxa evuhlayiselweni bya xuma endlwini ya Yehovha.
14  Kutani ndzi tsemelela nhonga ya mina ya vumbirhi, Nhlangano, leswaku ndzi tshova xinakulobye exikarhi ka Yuda na Israyele.
15  Yehovha a ya emahlweni a ku eka mina: “Teka switirho swa murisi la nga pfuniki nchumu.
16  Hikuva, waswivo, ndzi veka murisi etikweni. Tinyimpfu leti ti herisiwaka a nge vi na mhaka na tona. Leyitsongo a nge fambi a yi lava, nyimpfu leyi tshovekeke a nge yi tshunguli. Leyi yi tiyimelaka a nge yi nyiki swakudya, nyama ya leyo nona u ta yi dya, u ta kwamula masondzo ya tinyimpfu.
17  Khombo eka murisi wa mina la nga pfuniki nchumu, loyi a siyaka ntlhambi! Banga ri ta va evokweni rakwe ni le tihlweni rakwe ra xinene. Kunene voko ra yena ri ta oma, kunene tihlo ra yena ra xinene ri ta tsana.”
8  Rito ra Yehovha wa mavuthu ri ya emahlweni ri fika ri ku:
2  “Yehovha wa mavuthu u te, ‘Ndzi ta va ni rilaveta eka Siyoni hi rilaveta lerikulu, ndzi ta va ni rilaveta eka wona hi vukarhi lebyikulu.’”
3  “Yehovha u te, ‘Ndzi ta tlhelela eSiyoni, ndzi tshama exikarhi ka Yerusalema; kunene Yerusalema wu ta vitaniwa muti wa ntiyiso, ni ntshava ya Yehovha wa mavuthu, ntshava yo kwetsima.’”
4  “Yehovha wa mavuthu u te, ‘Ka ha ta tshama vavanuna lava kuleke ni vavasati lava kuleke emintsendzeleni ya Yerusalema, un’wana ni un’wana a khome nxongotelo hikwalaho ka ku tala ka masiku yakwe.
5  Kutani mintsendzele ya muti yi ta tala vafana ni vanhwanyana, va tlanga emintsendzeleni ya wona.’”
6  “Yehovha wa mavuthu u te, ‘Hambiloko swo tikomba swi nonon’hwa ngopfu ematihlweni ya lava va seleke eka vanhu lava emasikwini wolawo, xana swi fanele swi tikomba swi nonon’hwa ngopfu ni le matihlweni ya mina?’ ku vula Yehovha wa mavuthu.”
7  “Yehovha wa mavuthu u te, ‘Waswivo, ndzi ponisa vanhu va mina etikweni ra le vuhuma-dyambu ni le tikweni ra le vupela-dyambu.
8  Kunene ndzi ta va nghenisa, va fanele va tshama exikarhi ka Yerusalema; vona va fanele va va vanhu va mina, mina ndzi ta va Xikwembu xa vona hi ntiyiso ni hi ku lulama.’”
9  “Yehovha wa mavuthu u te, ‘Mavoko ya n’wina a ma ve ni matimba, n’wina lava emasikwini lawa mi twaka marito lawa ma humaka enon’wini wa vaprofeta, esikwini leri masungulo ya yindlu ya Yehovha wa mavuthu ma vekiweke ha rona, leswaku ku akiwa tempele.
10  Hikuva emahlweni ka masiku wolawo a ku nga ri na hakelo leyi endleriweke vanhu; loko ku ri hakelo ya swifuwo, a yi nga ri kona; eka loyi a humaka ni le ka loyi a nghenaka, ku rhula a ku nga ri kona hikwalaho ka xirha, tanihi leswi a ndzi hambeta ndzi endla leswaku vanhu va lwa.’
11  “‘Kutani sweswi a ndzi nge fani ni le masikwini yo sungula eka lava va seleke eka vanhu lava,’ ku vula Yehovha wa mavuthu.
12  ‘Hikuva ku ta va ni mbewu ya ku rhula; murhi wa vhinya wu ta humesa mihandzu ya wona, ni misava yi ta nyika ntshovelo wa yona, ni matilo ma ta humesa mberha ya wona; kunene ndzi ta endla leswaku lava va seleke eka vanhu lava va dya ndzhaka ya swilo leswi hinkwaswo.
13  Kutani, tanihi leswi mi veke ndzhukano exikarhi ka matiko, Wena yindlu ya Yuda ni yindlu ya Israyele, ndzi ta mi ponisa, mi ta va nkateko. Mi nga chavi. Onge mavoko ya n’wina ma nga va ni matimba.’
14  “Hikuva Yehovha wa mavuthu u te, ‘“Hilaha ndzi anakanyeke ku endla leswi swi nga ni khombo eka n’wina hikwalaho ka leswi vatata wa n’wina va ndzi hlundzukiseke,” Yehovha wa mavuthu u vurile, “naswona a ndzi tisolanga,
15  hikwalaho ndzi ta tlhela ndzi anakanya emasikwini lawa ku tirhisana na Yerusalema swin’we ni yindlu ya Yuda. Mi nga chavi.”’
16  “‘Swilo leswi mi faneleke mi swi endla hi leswi: Vulavulani ntiyiso un’wana eka un’wana. Avanyisani hi ntiyiso ni hi vuavanyisi bya ku rhula etinyangweni ta n’wina.
17  Naswona mi nga tshuki mi bohelana makungu ya khombo etimbilwini ta n’wina, mi nga rhandzi xihlambanyo xihi ni xihi xa mavunwa; hikuva leswi hinkwaswo i swilo leswi ndzi swi vengeke,’ ku vula Yehovha.”
18  Rito ra Yehovha wa mavuthu ri ya emahlweni ri fika eka mina, ri ku:
19  “Yehovha wa mavuthu u te, ‘Ku titsona swakudya ka n’hweti ya vumune, ni ku titsona swakudya ka n’hweti ya vuntlhanu, ni ku titsona swakudya ka n’hweti ya vunkombo, ni ku titsona swakudya ka n’hweti ya vukhume, swi ta tisa ku khana ni ku tsaka ni minkarhi leyi vekiweke ya ntsako endlwini ya Yuda. Hikwalaho rhandza ntiyiso ni ku rhula.’
20  “Yehovha wa mavuthu u te, ‘Ka ha ta ta vanhu ni vaaki va miti yo tala;
21  kunene lava va akeke emutini va ta ya eka vanhu va muti wun’wana, va ku: “A hi fambeni hi mbilu hinkwayo hi ya tsakisa Yehovha ni ku lava Yehovha wa mavuthu. Na mina ndzi ta ya.”
22  Entiyisweni vanhu vo tala ni matiko ya matimba va ta ta va ta lava Yehovha wa mavuthu eYerusalema ni ku tsakisa Yehovha.’
23  “Yehovha wa mavuthu u te, ‘Emasikwini wolawo vavanuna va khume lava humaka eka tindzimi hinkwato ta matiko va ta khoma, ina, entiyisweni va ta khoma nguvu ya wanuna la nga Muyuda, va ku: “Hi ta famba na n’wina, hikuva hi swi twile leswaku Xikwembu xi na n’wina.”’”
9  Ku avanyisa: “Rito ra Yehovha ri avanyisa tiko ra Hadiraka naswona ri tshama eDamaska; hikuva Yehovha u languta munhu wa la misaveni ni tinyimba hinkwato ta Israyele.
2  Na Hamati wu ta va ndzilakana wa wona; Tiri na Sidoni, hikuva wu tlharihe ngopfu.
3  Kutani Tiri wu ya emahlweni wu tiakela rirhangu, wu hlengeleta silivhere kukota ritshuri ni nsuku kukota ndzhope wa le switarateni.
4  Waswivo! Yehovha u ta wu hlongola, kunene vandla ra wona ra nyimpi u ta ri dlaya elwandle; wona wu ta lovisiwa hi ndzilo.
5  Axikeloni wu ta swi vona kutani wu chava; loko ku ri Gaza, na wona wu ta va ni switlhavi leswikulu ngopfu; na Ekroni, hikuva ntshembo lowu wu wu languteleke wu ta khomiwa hi tingana. Kunene hosi yi ta lova eGaza, Axikeloni wu ta pfumala vaaki.
6  N’wana la tswaleriweke ehandle u ta tshama eAxidodo, kunene ndzi herisa ku tinyungubyisa ka Mufilisita.
7  Ndzi ta susa swilo swakwe leswi swi nga ni ngati enon’wini wakwe ni swilo swakwe leswi nyenyetsaka exikarhi ka meno yakwe, kunene yena u ta sala eka Xikwembu xa hina; u fanele a fana ni ndhuna eYuda, Ekroni a fana ni Muyebusi.
8  Ndzi ta dzima nxaxa kukota govela ra yindlu ya mina, leswaku ku nga vi na munhu loyi a tsemakanyaka, ku nga vi na munhu loyi a tlhelaka; eka vona a ku nge he hundzi loyi a nyikaka van’wana ntirho, hikuva sweswi ndzi swi vonile hi mahlo ya mina.
9  “Tsaka ngopfu, Wena nhwanyana wa Siyoni. Huwelela hi ku hlula, Wena nhwanyana wa Yerusalema. Waswivo! Hosi ya wena yi ta eka wena. Yi lulamile, ina, yi ponisiwile; ya titsongahata, yi gade mbhongolo, yi le henhla ka xifuwo lexi kuleke kahle, n’wana wa mbhongolo ya ntswele.
10  Kunene ndzi ta herisa kalichi ya nyimpi aEfrayimi ni hanci eYerusalema. Vurha bya nyimpi byi fanele byi herisiwa. Kunene yi ta vulavula ku rhula eka matiko; ku fuma ka yona ku ta suka elwandle ku ya elwandle ni ku suka eNambyeni ku ya emakumu ka misava.
11  “Hikwalaho, Wena wansati, hi ngati ya ntwanano wa wena ndzi ta rhuma vakhotsiwa va wena va huma emugodini lowu nga riki na mati.
12  “Tlhelelani ekhokholweni, n’wina vakhotsiwa lava nga ni ntshembo. “Hikwalaho, namuntlha ndza mi byela, ‘Ndzi ta ku tlherisela, Wena wansati, hi swiphemu swimbirhi.
13  Hikuva Yuda ndzi ta n’wi pyanya kukota vurha bya mina. Vurha ndzi ta byi tata hi Efrayimi, ndzi ta pfuxa vana va wena, Wena Siyoni, leswaku va lwa ni vana va wena, Wena Grikiya, ndzi ta ku endla u fana ni banga ra munhu wa matimba.’
14  Yehovha u ta vonaka a ri ehenhla ka vona, kunene nseve wa yena wu ta huma kukota rihati. Yehovha, Hosi leyi Lawulaka u ta yimba nanga, kunene u ta famba hi swidzedze swa le dzongeni.
15  Yehovha wa mavuthu u ta va lwela, entiyisweni va ta lovisa ni ku hlula maribye ya xipelupelu. Kunene va ta nwa—va ba huwa—onge hi loko ku ri ni vhinyo; entiyisweni va ta tala kukota nkambana, ku fana ni tinhla ta alitari.
16  “Kunene esikwini rero Yehovha Xikwembu xa vona u ta va ponisa kukota ntshungu wa vanhu vakwe; hikuva va ta fana ni maribye ya xidlodlo lama hatimaka ehenhla ka misava ya yena.
17  Mawaku ku kula ka vunene bya yena, ni ku kula ka ku saseka ka yena! Majaha ma ta kurisiwa hi mavele, vanhwanyana va ta kurisiwa hi vhinyo leyintshwa.”
7  Ku tlula kwalaho, hi lembe ra vumune ra Dariyosi lowa hosi, rito ra Yehovha ri fika eka Zakariya, esikwini ra vumune ra n’hweti ya vukaye, ku nga Kislevhe.
2  Kutani Bethele wu rhuma Xarezere na Regemu-meleki ni vavanuna va yena ku ya tsakisa Yehovha,
3  va byela vaprista lava va nga va yindlu ya Yehovha wa mavuthu, ni vaprofeta, va ku: “Xana ndzi fanele ndzi rila hi n’hweti ya vuntlhanu, ndzi titsona swakudya, ndlela leyi ndzi swi endleke ha yona malembe yo tala swonghasi?”
4  Rito ra Yehovha wa mavuthu ri ya emahlweni ri fika eka mina, ri ku:
5  “Byela vanhu hinkwavo va tiko ni vaprista, ‘Enkarhini lowu mi titsoneke swakudya ha wona, ku ri ni ku kalakala hi n’hweti ya vuntlhanu ni hi n’hweti ya vunkombo, ku ringana malembe ya 70, xana mi titsone swakudya hikwalaho ka mina hakunene, mina hi xiviri?
6  Loko mi dya ni loko mi nwa, xana a ku nga ri n’wina lava a va dya, naswona xana a ku nga ri n’wina lava a va nwa?
7  Xana a mi fanelanga mi yingisa marito lawa Yehovha a ma vuleke hi vaprofeta vo sungula, enkarhini lowu Yerusalema a wu ri ni vaaki, wu tshamisekile, swin’we ni miti hinkwayo leyi yi wu rhendzeleke, ni le nkarhini lowu Negebu ni Xefela a yi ri ni vaaki?’”
8  Rito ra Yehovha ri ya emahlweni ri fika eka Zakariya, ri ku:
9  “Yehovha wa mavuthu u te, ‘Avanyisani hi vululami bya ntiyiso; hanyisanani hi musa wa rirhandzu ni tintswalo;
10  naswona mi nga tshuki mi dyelela noni kumbe n’wana la nga riki na tatana, hambi ku ri muluveri kumbe loyi a xanisekaka, mi nga tshuki mi bohelana makungu ya swilo swo biha etimbilwini ta n’wina.’
11  Kambe va hambeta va ala ku yingisa, va hambeta va va ni katla ro sihalala, ni tindleve ta vona va ti nonon’hwisile ti nga yingisi.
12  Mbilu ya vona va yi endle yi va ribye ra muhuthu leswaku yi nga yingisi nawu ni marito lawa Yehovha wa mavuthu a ma rhumeleke hi moya wakwe, hi ku tirhisa vaprofeta vakwe vo sungula; lerova Yehovha wa mavuthu a hlundzuka ngopfu.”
13  “‘Hikwalaho, tanihi leswi a vitaneke kutani va nga yingisi, na vona va ta vitana kambe a ndzi nge yingisi,’ Yehovha wa mavuthu u vurile.
14  ‘Kutani ndzi ya emahlweni ndzi va hoxa hi vukarhi ematikweni hinkwawo lawa va nga ma tivangiki; tiko ri sele ri ri rhumbi endzhaku ka vona, ku nga ri na munhu loyi a tsemakanyaka kumbe munhu loyi a tlhelaka; va ya emahlweni va endla tiko leri ri navelekaka ri va xihlamariso.’”
6  Kutani ndzi tlhela ndzi tlakusa mahlo ndzi languta; waswivo, a ku ri ni makalichi ya mune lama humaka exikarhi ka tintshava timbirhi, tintshava leti a ti ri tintshava ta koporo.
2  Ekalichini yo sungula a ku ri ni tihanci to tshwuka; kasi ekalichini ya vumbirhi a ku ri ni tihanci ta ntima.
3  Kutani ekalichini ya vunharhu a ku ri ni tihanci to basa; kasi ekalichini ya vumune, a ku ri ni tihanci ta mavalavala, ta mikhwalalati.
4  Ndzi ya emahlweni ndzi angula ntsumi leyi a yi vulavula na mina, ndzi ku: “Xana i yini leswi, hosi yanga?”
5  Hiloko ntsumi yi ndzi hlamula yi ku: “Leyi i mimoya ya mune ya le matilweni leyi yi humaka, endzhaku ka loko yi yimile emahlweni ka Hosi ya misava hinkwayo.
6  Loko ku ri leyi tihanci ta ntima ti nga eka yona, yi ya etikweni ra le n’walungwini; loko ku ri leto basa, ti fanele ti ya endzhaku ka lwandle; loko ku ri leti ta mavalavala, ti fanele ti ya etikweni ra le dzongeni.
7  Loko ku ri leti ta mikhwalalati, ti fanele ti huma kutani ti tshamela ku lava ndhawu yo ya eka yona, leswaku ti famba-famba emisaveni.” Kutani a ku: “Fambani, mi rhendzeleka emisaveni.” Kutani ti famba-famba emisaveni.
8  Yi huwelela eka mina, yi vulavula na mina, yi ku: “Waswivo, leti ti yaka etikweni ra le n’walungwini hi tona leti ti endleke leswaku moya wa Yehovha wu tshama etikweni ra le n’walungwini.”
9  Rito ra Yehovha ri hambeta ri fika eka mina, ri ku:
10  “A ku tekiwe swo karhi eka vanhu lava nga evukhumbini, eka Helidayi ni le ka Thobiya ni le ka Yedaya; kutani wena u fanele u ta esikwini rero, u fanele u nghena endlwini ya Yosiya n’wana wa Sofaniya swin’we ni lava va humaka eBabilona.
11  U fanele u teka silivhere ni nsuku, u endla harhi leyikulu, u yi tlhandleka enhlokweni ya Yoxuwa n’wana wa Yohozadaki lowa muprista lonkulu.
12  U fanele u n’wi byela u ku, “‘Yehovha wa mavuthu u te: “Hi loyi munhu loyi vito rakwe a nga Hluke. U ta hluka endhawini yakwe, kunene u ta aka tempele ya Yehovha.
13  Yena u ta aka tempele ya Yehovha, loko ku ri yena, u ta va ni xindzhuti; u fanele a tshama ehansi, a fuma a ri exiluvelweni xakwe, u fanele a va muprista a ri exiluvelweni xakwe, kutani xitsundzuxo xa ku rhula xi ta va exikarhi ka vona havambirhi.
14  Harhi leyikulu yi ta va ya Heleme na Thobiya na Yedaya na Heni n’wana wa Sofaniya, yi va xitsundzuxo etempeleni ya Yehovha.
15  Kutani lava va nga ekule va ta ta, entiyisweni va ta aka etempeleni ya Yehovha.” N’wina mi ta swi tiva leswaku Yehovha wa mavuthu hi yena loyi a ndzi rhumeke eka n’wina. Swi fanele swi endleka—loko hakunene mo yingisa rito ra Yehovha Xikwembu xa n’wina.’”
13  “Esikwini rero ku ta va ni xihlovo lexi nga ta pfuleriwa yindlu ya Davhida ni vaaki va Yerusalema hikwalaho ka xidyoho ni hikwalaho ka nchumu lowu nyenyetsaka.
2  “Kutani esikwini rero,” ku vula Yehovha wa mavuthu, “ndzi ta susa mavito ya swifaniso swa hava etikweni, a ma nge he tsundzukiwi; naswona vaprofeta swin’we ni moya wa thyaka ndzi ta swi endla swi hundza etikweni.
3  Loko ko tshuka ku va ni munhu la tlhelaka a profeta, tata wakwe ni mana wakwe lava va n’wi velekeke, va fanele va n’wi byela va ku, ‘A wu nge hanyi, hikuva u vulavule mavunwa hi vito ra Yehovha.’ Kutani tata wakwe ni mana wakwe lava va n’wi velekeke, va fanele va n’wi tlhava hikwalaho ka ku profeta ka yena.
4  “Kutani esikwini rero vaprofeta va ta khomiwa hi tingana, un’wana ni un’wana hi xivono xakwe loko a profeta; a va nge yi ambali nguvu ya ximfumo ya voya hi xikongomelo xa vuxisi.
5  Kunene u ta vula a ku, ‘A ndzi muprofeta. Ndzi munhu la rimaka misava, hikuva ndzi kumiwe hi munhu wa la misaveni ku sukela evuntshweni ku fikela sweswi.’
6  Munhu u fanele a ku eka yena, ‘I ta yini timbanga leti ti nga eka wena exikarhi ka mavoko?’ Yena u ta vula a ku, ‘Ndzi biwe tona endlwini ya varhandziwa va mina lavakulu.’”
7  “Wena banga, xalamuka u lwa ni murisi wa mina ni munhu la tiyeke emirini loyi a nga nakulorhi,” ku vula Yehovha wa mavuthu. “Bana murisi, u hangalasa ntlhambi; kunene ndzi ta tlherisa voko ra mina eka lava va nga nyawuriki.”
8  “Kutani etikweni hinkwaro,” ku vula Yehovha, “swiphemu swimbirhi leswi swi nga eka rona swi ta tsemiwa, swi hela; loko ku ri xiphemu xa vunharhu, xi ta sala eka rona.
9  Kunene xiphemu xa vunharhu ndzi ta xi tisa endzilweni; entiyisweni ndzi ta va tengisa ku fana ni loko ku tengisiwa silivhere, ndzi va kambela ku fana ni loko ku kamberiwa nsuku. Loko ku ri xona, xi ta vitana vito ra mina, kasi loko ku ri mina, ndzi ta xi hlamula. Ndzi ta vula ndzi ku, ‘I vanhu va mina,’ loko ku ri xona, xi ta ku, ‘Yehovha i Xikwembu xanga.’”
14  “Waswivo! Ku ni siku ra Yehovha leri ri taka, kunene leswi phangiweke swa wena swi ta aviwa exikarhi ka wena.
2  Kunene ndzi ta hlengeleta matiko hinkwawo ku lwa na Yerusalema; entiyisweni muti wu ta tekiwa, tindlu ti phangiwa, vavasati va ta pfinyiwa. Xiphemu xa muti xi fanele xi ya evukhumbini; kambe vanhu lava va seleke, a va nge herisiwi emutini.
3  “Kunene Yehovha u ta famba a ya lwa ni matiko wolawo ku fana ni le sikwini ra ku lwa ka yena, esikwini ra nyimpi.
4  Esikwini rero milenge ya yena yi ta yima ehenhla ka ntshava ya mitlhwari, leyi yi nga emahlweni ka Yerusalema, evuxeni; kutani ntshava ya mitlhwari yi fanele yi avanyisiwa hi le xikarhi, ku suka evuhuma-dyambu ku ya evupela-dyambu. Ku ta va ni nkova lowukulu ngopfu; kutani hafu ya ntshava leyi yi ta yisiwa en’walungwini, hafu yin’wana ya yona yi ta ya edzongeni.
5  Kunene n’wina mi ta balekela enkoveni wa tintshava ta mina; hikuva nkova wa tintshava wu ta fika eAzele. Kutani mi ta boheka ku baleka, hilaha mi balekeke hakona loko ku tsekatseka misava emasikwini ya Uzhiya hosi ya Yuda. Kunene Yehovha Xikwembu xa mina u ta ta, vakwetsimi hinkwavo va ri na yena.
6  “Esikwini rero, ku vonakala ka risima a ku nge vi kona—swilo swi ta tiya.
7  Kutani ri ta va siku rin’we leri ri tiviwaka ri ri ra Yehovha. Nhlikanhi a wu nge vi kona, nivusiku a byi nge vi kona; kutani nimadyambu ku ta va ni ku vonakala.
8  Esikwini rero mati lama hanyaka ma ta huma eYerusalema, xiphemu xa wona xi ya evuxeni bya lwandle, xiphemu xin’wana xa wona xi ya evupela-dyambu bya lwandle. Swi ta endleka hi ximumu ni hi vuxika.
9  Yehovha u fanele a va hosi ehenhla ka misava hinkwayo. Esikwini rero Yehovha u ta va un’we, ni vito rakwe ri va rin’we.
10  “Tiko hinkwaro ri ta hundzuriwa ri fana na Arabha, ku suka eGeba ku ya eRimoni ku ya edzongeni wa Yerusalema; wu fanele wu tlakuka kutani wu va ni vaaki endhawini ya wona, ku suka eNyangweni ya Benjamini ku ya fika endhawini ya Nyangwa yo Sungula, ku ya fika eNyangweni ya le Yinhleni, ni ku suka eXihondzweni xa Hananele ku ya fika emakhuwaneni ya le swikamelweni swa hosi.
11  Kunene vanhu va ta aka eka wona; naswona ku vekeriwa ndzoviso a ku nge he vi kona, Yerusalema wu fanele wu akiwa hi nsirhelelo.
12  “Lowu wu ta va ntungu lowu Yehovha a nga ta va xupula ha wona vanhu hinkwavo lava va nga ta endla ntirho wa nyimpi ku lwa na Yerusalema: Nyama ya munhu yi ta bola, munhu a yime hi milenge; mahlo ya munhu ma ta bola emakheleni ya wona, ni ririmi ra munhu ri ta bola enon’wini wakwe.
13  “Kutani esikwini rero ku pfilunganyeka loku ku humaka eka Yehovha ku ta tala exikarhi ka vona; entiyisweni un’wana ni un’wana u ta khoma voko ra nakulobye, voko ra yena ri ta lwa ni voko ra nakulobye.
14  Yuda na yena u ta lwa eYerusalema; kunene rifuwo ra matiko hinkwawo lama rhendzeleke ri ta hlengeletiwa, nsuku ni silivhere ni tinguvu hi vunyingi bya swona.
15  “Wu ta va tano ntungu wa hanci, meyila, kamela ni mbhongolo ya xinuna, ni xifuwo xa muxaka wun’wana ni wun’wana lexi xi kumekaka eminxaxeni yoleyo, wu ta fana ni ntungu lowu.
16  “Kutani, malunghana ni un’wana ni un’wana loyi a siyiweke eka matiko hinkwawo lawa ma taka ku ta lwa na Yerusalema, va fanele va tlhandluka lembe ni lembe va ya nkhinsamela Hosi, Yehovha wa mavuthu, ni ku tlangela nkhuvo wa mintsonga.
17  Kutani, mani na mani loyi a nga humiki eka mindyangu ya misava a ta eYerusalema a ta nkhinsamela Hosi, Yehovha wa mavuthu, mpfula a yi nge ni ehenhla ka vona.
18  Loko ndyangu wa Egipta wu nga tlhandluki, wu nghena, na vona a va nge neriwi hi nchumu. Ku ta va ni ntungu lowu Yehovha a xupulaka ha wona matiko lawa ma nga tlhandlukiki ma ta tlangela nkhuvo wa mintsonga.
19  Lowu wu ta va nxupulo wa xidyoho xa Egipta ni xidyoho xa matiko hinkwawo lawa ma nga tlhandlukiki ma ta tlangela nkhuvo wa mintsonga.
20  “Esikwini rero ku ta tsariwa eka swingelengele swa tihanci va ku, ‘Vukwetsimi i bya Yehovha!’ Timbita letikulu leti ti nga endlwini ya Yehovha ti fanele ti fana ni minkambana emahlweni ka alitari.
21  Kutani mbita yin’wana ni yin’wana leyikulu eYerusalema ni le Yuda yi fanele yi va nchumu wo kwetsima eka Yehovha wa mavuthu, hinkwavo lava va endlaka xitlhavelo va fanele va nghena, va pambula eka tona, va sweka ha tona. A ku nge he vi na Mukanana endlwini ya Yehovha wa mavuthu esikwini rero.”
5  Kutani ndzi tlhela ndzi tlakusa mahlo ya mina ndzi languta; kutani waswivo, a ku ri ni buku-nsongwa leyi hahaka.
2  Hiloko yi ku eka mina: “Xana u vona yini?” Hiloko ndzi ku: “Ndzi vona buku-nsongwa leyi hahaka, leyi ku leha ka yona ku nga swisungunu swa 20, ni ku anama ka yona ku nga swisungunu swa khume.”
3  Kutani yi ku eka mina: “Lowu i ndzhukano lowu wu yaka evuandlalweni bya misava hinkwayo, hikuva un’wana ni un’wana loyi a yivaka, hi ku ya hi wona eka tlhelo leri, a nga xupuriwanga; un’wana ni un’wana loyi a endlaka xihlambanyo lexi tiyisiweke, hi ku ya hi wona eka tlhelo leri, a nga xupuriwanga.
4  ‘Hi mina ndzi wu humeseke,’ ku vula Yehovha wa mavuthu, ‘wu fanele wu nghena endlwini ya khamba ni le ndlwini ya loyi hi vunwa a endlaka xihlambanyo lexi tiyisiweke hi vito ra mina; naswona wu fanele wu tshama exikarhi ka yindlu leyi, wu lovisa yona ni timhandzi ta yona ni maribye ya yona.’”
5  Kutani ntsumi leyi a yi vulavula na mina yi huma yi ku eka mina: “Ndzi kombela u tlakusa mahlo ya wena, u vona leswaku i yini lexi xi humaka.”
6  Kutani ndzi ku: “Xana i yini?” Hiloko yi ku: “Lowu i mpimo wa efa lowu wu humaka.” Yi ya emahlweni yi ku: “Lexi i xivumbeko xa vona emisaveni hinkwayo.”
7  Kutani waswivo, xipfalo xa ntsopfu xa xirhendzevutana xi tlakusiwile; kutani loyi i wansati un’wana la tshameke exikarhi ka mpimo wa efa.
8  Kutani yi ku: “Lebyi i Vuhomboloki.” Kutani yi tlhela yi n’wi hoxa exikarhi ka mpimo wolowo wa efa, endzhaku ka sweswo yi lahlela ntiko wa xipfalo xa ntsopfu enon’wini wa wona.
9  Kutani ndzi tlakusa mahlo ndzi languta, waswivo, a ku ri ni vavasati vambirhi lava va humaka, mheho a yi ri etimpapeni ta vona. A va ri ni timpapa to fana ni timpapa ta ntavila. Hakatsongo-tsongo va tlakusa mpimo wa efa exikarhi ka misava ni matilo.
10  Kutani ndzi vutisa ntsumi leyi a yi vulavula na mina ndzi ku: “Xana va wu yisa kwihi mpimo lowu wa efa?”
11  Hiloko yi ku eka mina: “Va ya n’wi akela yindlu etikweni ra Xinara; yi fanele yi simekiwa yi tiya, kutani u fanele a vekiwa endhawini yakwe leyi faneleke.”
1  Hi n’hweti ya vunhungu, hi lembe ra vumbirhi ra Dariyosi, rito ra Yehovha ri fike eka Zakariya n’wana wa Berakiya n’wana wa Ido lowa muprofeta, ri ku:
2  “Yehovha u hlundzukisiwe hi vatata wa n’wina—ngopfu swinene.
3  “U fanele u va byela u ku, ‘Yehovha wa mavuthu u te: “‘Tlhelelani eka mina,’ ku vula Yehovha wa mavuthu, ‘kutani ndzi ta tlhelela eka n’wina,’ Yehovha wa mavuthu u vurile.”’
4  “‘Mi nga tshuki mi fana ni vatata wa n’wina lava vaprofeta va khale va va vitaneke va ku: “Yehovha wa mavuthu u te, ‘Ndzi kombela mi tlhela etindleleni ta n’wina to biha ni le mintirhweni ya n’wina yo biha.’”’ “‘Kambe a va yingisanga, a va ndzi nyikanga nyingiso,’ ku vula Yehovha.
5  “‘Loko ku ri vatata wa n’wina, va kwihi? Loko ku ri vaprofeta, xana va hambete va hanya hilaha ku nga riki na makumu?
6  Hambiswiritano, loko ku ri marito ya mina ni swileriso swa mina leswi ndzi swi leriseke malandza ya mina, ku nga vaprofeta, xana a swi va kumanga vatata wa n’wina?’ Kutani va vuya va ku: ‘Hi ku landza leswi Yehovha wa mavuthu a a ehlekete ku swi endla eka hina, hi ku landza tindlela ta hina ni hi ku landza mintirho ya hina, u endle hi ndlela yoleyo eka hina.’”
7  Esikwini ra vu-24 ra n’hweti ya vu-11, ku nga n’hweti ya Xebata, hi lembe ra vumbirhi ra Dariyosi, rito ra Yehovha ri fika eka Zakariya n’wana wa Berakiya n’wana wa Ido lowa muprofeta, ri ku:
8  “Ndzi vonile nivusiku, kutani waswivo, a ku ri ni munhu la gadeke hanci yo tshwuka, a a yimile a nga fambi exikarhi ka mirhi ya mirta leyi a yi ri endhawini yo enta; endzhaku ka yena a ku ri ni tihanci to tshwuka, ta ribungu ni to basa.”
9  Kutani ndzi ku: “I vamani lava, hosi yanga?” Hiloko ntsumi leyi a yi vulavula na mina yi ku eka mina: “Ndzi ta ku komba leswaku lava i vamani.”
10  Kutani munhu loyi a a yimile exikarhi ka mirhi ya mirta a nga fambi, a angula a ku: “Lava, hi lava Yehovha a va rhumeke leswaku va famba-famba emisaveni.”
11  Va ya emahlweni va hlamula ntsumi ya Yehovha leyi a yi yime exikarhi ka mirhi ya mirta, va ku: “Hi famba-fambile emisaveni, kutani waswivo, misava hinkwayo yi tshamisekile, a yi kavanyetiwi.”
12  Kutani ntsumi ya Yehovha yi hlamula yi ku: “Wena Yehovha wa mavuthu, xana u ta tshama u nga kombisi tintswalo eka Yerusalema ni le mitini ya Yuda ku fikela rini, leyi u yi avanyiseke malembe lawa ya 70?”
13  Yehovha a ya emahlweni a hlamula ntsumi leyi a yi vulavula na mina, hi marito lamanene, marito lawa ma chavelelaka;
14  ntsumi leyi a yi vulavula na mina yi ya emahlweni yi ku eka mina: “Huwelela u ku, ‘Yehovha wa mavuthu u te: “Ndzi ve ni rilaveta hikwalaho ka Yerusalema na Siyoni, hi rilaveta lerikulu.
15  Hi ku hlundzuka lokukulu ndzi hlundzukela matiko lawa ma tshamisekeke; hikuva, loko ku ri mina, a ndzi hlundzukanga ngopfu, kambe loko ku ri wona, ma engetele khombo.”’
16  “Hikokwalaho Yehovha u te, ‘“Kunene ndzi ta tlhelela eYerusalema hi tintswalo. Yindlu ya mina yi ta akiwa eka wona,” ku vula Yehovha wa mavuthu, “ngoti ya ku pima yi ta tshambulutiwa ehenhla ka Yerusalema.”’
17  “Huwelela nakambe, u ku, ‘Yehovha wa mavuthu u te: “Miti ya mina ya ha ta khapakhapa hi vunene; kunene Yehovha wa ha ta twela Siyoni vusiwana kutani a hlawula Yerusalema.”’”
18  Ndzi ya emahlweni ndzi tlakusa mahlo ndzi languta; kutani waswivo, a ku ri ni timhondzo ta mune.
19  Kutani ndzi byela ntsumi leyi a yi vulavula na mina ndzi ku: “Xana leswi i yini?” Yona yi ku eka mina: “Leti i timhondzo leti ti hangalaseke Yuda, Israyele na Yerusalema.”
20  Ku tlula kwalaho, Yehovha u ndzi kombe vanhu va mune lava tivaka ntirho wa mavoko.
21  Hiloko ndzi ku: “Xana lava va tele ku ta endla yini?” A ya emahlweni a ku: “Leti i timhondzo leti ti hangalaseke Yuda lerova ku hava ni un’we loyi a tlakuseke nhloko yakwe; kutani lava van’wana va tele ku ta va chavisa, ku ta wisa timhondzo ta matiko lawa ma tlakusaka rimhondzo ku lwa ni tiko ra Yuda, leswaku ma ri hangalasa.”
2  Ndzi ya emahlweni ndzi tlakusa mahlo ndzi languta; kutani waswivo, a ku ri ni munhu, a khome pindza ro pima.
2  Hiloko ndzi ku: “U ya kwihi?” Yena a ku eka mina: “Ndzi ya pima Yerusalema, ndzi vona laha ku anama ka wona ku fikaka kona ni laha ku leha ka wona ku fikaka kona.”
3  Kutani waswivo, ntsumi leyi a yi vulavula na mina a yi famba, naswona a ku ri ni ntsumi yin’wana leyi a yi famba yi ya yi hlanganisa.
4  Yi ku eka yona: “Tsutsuma, vulavula ni jaha leriya, u ku, ‘“Yerusalema wu ta va ni vaaki ku fana ni tiko-xikaya, hikwalaho ka vunyingi bya vanhu ni swifuwo leswi nga exikarhi ka wona.
5  Kutani mina, eka wona,” ku vula Yehovha, “ndzi ta va rirhangu ra ndzilo matlhelo hinkwawo, naswona ndzi ta va ku vangama exikarhi ka wona.”’”
6  “He n’wina! He n’wina! Balekani etikweni ra le n’walungwini,” ku vula Yehovha. “Hikuva ndzi mi hangalasele hinkwako-nkwako ematlhelweni ya timheho ta mune ta matilo,” ku vula Yehovha.
7  “He wena, Siyoni! Baleka, wena la tshamaka ni nhwanyana wa Babilona.
8  Hikuva Yehovha wa mavuthu u te, ‘Endzhaku ka ku vangamisiwa u ndzi rhume ematikweni lawa a ma mi phanga; hikuva loyi a mi khumbaka u khumba ndzololo ya tihlo ranga.
9  Hikuva maswivo, ndzi ndziwita voko ra mina ehenhla ka wona, kutani ma ta phangiwa hi mahlonga ya wona.’ Kunene n’wina mi ta swi tiva leswaku Yehovha wa mavuthu hi yena loyi a ndzi rhumeke.
10  “Huwelela hi matimba, u tsaka, Wena nhwanyana wa Siyoni; hikuva waswivo, ndza ta, ndzi ta tshama exikarhi ka wena,” ku vula Yehovha.
11  “Kunene matiko yo tala ma ta tihlanganisa na Yehovha esikwini rero, ma ta va vanhu va mina; kutani mina ndzi ta tshama exikarhi ka n’wina.” Mi ta swi tiva leswaku Yehovha wa mavuthu hi yena loyi a ndzi rhumeke eka n’wina.
12  Kunene Yehovha u ta teka Yuda ri va xiphemu xakwe ehenhla ka misava yo kwetsima, naswona wa ha ta hlawula Yerusalema.
13  Miyelani emahlweni ka Yehovha, n’wina nyama hinkwayo, hikuva u pfukile evutshan’weni byakwe byo kwetsima.
3  A ya emahlweni a ndzi komba Yoxuwa lowa muprista lonkulu, a yime emahlweni ka ntsumi ya Yehovha, na Sathana a yime evokweni rakwe ra xinene leswaku a lwa na yena.
2  Kutani [ntsumi ya] Yehovha yi byela Sathana yi ku: “Yehovha wa ku tshinya, Wena Sathana, ina, Yehovha wa ku tshinya, yena loyi a hlawulaka Yerusalema! Xana leri a hi rona rihunyi leri susiweke endzilweni?”
3  Loko ku ri Yoxuwa, a a ambale tinguvu leti thyakeke, a yime emahlweni ka ntsumi.
4  Kutani yi angula yi byela lava a va yime emahlweni ka yena yi ku: “N’wi hluvuleni tinguvu leti thyakeke.” Yi ya emahlweni yi ku eka yena: “Waswivo, ndzi endle leswaku xihoxo xa wena xi hundza eka wena, naswona u ambexiwa tinguvu to leha ta le vuhosini.”
5  Hiloko ndzi ku: “A va n’wi vehele xifunengeto xa nhloko lexi baseke.” Kutani va n’wi vehela xifunengeto xa nhloko lexi baseke, va n’wi ambexa tinguvu; ntsumi ya Yehovha a yi yime ekusuhi.
6  Ntsumi ya Yehovha yi nyikela vumbhoni eka Yoxuwa, yi ku:
7  “Yehovha wa mavuthu u te, ‘Loko wo famba etindleleni ta mina, loko wo hlayisa xiboho xa mina, hi wena loyi a nga ta avanyisa yindlu ya mina, u hlayisa swivava swa mina; kunene ndzi ta endla leswaku u nghena hi ku olova exikarhi ka lava va yimeke ekusuhi.’
8  “‘Ndzi kombela u yingisa, Wena Yoxuwa muprista lonkulu, wena ni vanakuloni lava va tshameke emahlweni ka wena, hikuva i vavanuna lava va nga swihlamariso; hikuva waswivo, ndzi tisa nandza wa mina la vuriwaka Hluke!
9  Hikuva waswivo, hi leri ribye leri ndzi ri vekeke emahlweni ka Yoxuwa! Ehenhla ka ribye rin’we ku ni mahlo ya nkombo. Waswivo, ndzi kovotla nkovotlo wa rona,’ ku vula Yehovha wa mavuthu, ‘ndzi ta susa xihoxo xa tiko rero hi siku rin’we.’
10  “‘Esikwini rero,’ ku vula Yehovha wa mavuthu, ‘mi ta vitanana hinkwenu, loko mi ri ehansi ka murhi wa vhinya ni loko mi ri ehansi ka nkuwa.’”
12  Ku avanyisa: “Rito ra Yehovha malunghana na Israyele,” ku vula Yehovha, Loyi a andlalaka matilo, a veka masungulo ya misava a tlhela a endla moya wa munhu endzeni ka yena.
2  “Waswivo, ndzi endla leswaku Yerusalema wu va nkambana lowu tsekatsekisaka vanhu hinkwavo matlhelo hinkwawo; nakambe u ta rhendzela Yu-​da, swin’we na Yerusalema.
3  Kutani esikwini rero ndzi ta endla Yerusalema wu va ribye ro tika eka vanhu hinkwavo. Kunene hinkwavo lava va ri tlakulaka va ta tivangela swivati leswi vavaka; kunene matiko hinkwawo ya misava ma ta hlengeletana ku lwa na wona.
4  Esikwini rero,” ku vula Yehovha, “ndzi ta ba hanci yin’wana ni yin’wana hi ku pfilunganyeka ni mugadi wa yona ndzi n’wi ba hi ku penga; ehenhla ka yindlu ya Yuda ndzi ta pfula mahlo ya mina, hanci yin’wana ni yin’wana ya vanhu ndzi ta yi ba hi ku yi dlaya mahlo.
5  Tindhuna ta Yuda ti ta vula embilwini ya tona ti ku, ‘Vaaki va Yerusalema i ntamu eka mina hi Yehovha wa mavuthu, Xikwembu xa vona.’
6  Esikwini rero, tindhuna ta Yuda ndzi ta ti endla ti fana ni mbita ya ndzilo exikarhi ka mirhi ni ku fana ni xisana lexi pfurhaka enyandzeni ya mavele lama ha ku tsemiwaka, kutani ti ta lovisa vanhu hinkwavo lava va rhendzeleke, exineneni ni le ximatsini; Yerusalema wa ha fanele wu va ni vaaki endhawini ya wona, eYerusalema.
7  “Kunene Yehovha u ta ponisa mintsonga ya Yuda ku sungula, leswaku ku saseka ka yindlu ya Davhida ni ku saseka ka vaaki va Yerusalema ku nga vi kukulu ngopfu ehenhla ka Yuda.
8  Esikwini rero Yehovha u ta va xisirhelelo eka vaaki va Yerusalema; loyi a khunguvanyekaka exikarhi ka vona, esikwini rero u fanele a fana na Davhida, yindlu ya Davhida yi fana ni Xikwembu, ku fana ni ntsumi ya Yehovha emahlweni ka vona.
9  Esikwini rero ndzi ta lava ku lovisa matiko hinkwawo lawa ma lwaka na Yerusalema.
10  “Ehenhla ka yindlu ya Davhida ni le henhla ka vaaki va Yerusalema ndzi ta chulula moya wa ku tsakeriwa ni wa swikombelo, kunene va ta languta Loyi va n’wi tlhaveke, kunene Yena va ta n’wi rilela ku fana ni loko ku rileriwa n’wana la nga swakwe; ku endliwa xirilo lexikulu ku fana ni loko ku ri ni xirilo lexikulu xa n’wana wa mativula.
11  Esikwini rero ku kalakala ku ta va kukulu eYerusalema, ku fana ni ku kalakala ka Hadadrimoni erivaleni ra nkova wa Megido.
12  Kunene tiko ri ta kalakala, ndyangu wun’wana ni wun’wana wu ri woxe; ndyangu wa yindlu ya Davhida wu ri woxe, ni vasati va vona va ri voxe; ndyangu wa yindlu ya Natani wu ri woxe, ni vavasati va vona va ri voxe;
13  ndyangu wa yindlu ya Levhi wu ri woxe, ni vavasati va vona va ri voxe; ndyangu wa Vaximeyi wu ri woxe, ni vavasati va vona va ri voxe;
14  mindyangu hinkwayo leyi yi seleke, ndyangu wun’wana ni wun’wana wu ri woxe, ni vavasati va vona va ri voxe.
