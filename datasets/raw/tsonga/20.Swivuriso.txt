10  Swivuriso swa Solomoni. N’wana wo tlhariha hi loyi a tsakisaka tata wakwe, naswona n’wana wo hunguka i gome eka mana wakwe.
2  Xuma xa lowo homboloka a xi nge pfuni nchumu, kambe ku lulama hi kona loku nga ta kutsula eku feni.
3  Yehovha a nge endli leswaku moya-xiviri wa munhu wo lulama wu va ni ndlala, kambe ku navela ka lowo homboloka u ta ku bakanya.
4  Loyi a tirhaka hi voko ro loloha u ta pfumala, kambe voko ra munhu la gingiritekaka hi rona leri nga ta fuwisa munhu.
5  N’wana la nga ni ku twisisa wa hlengeleta hi nkarhi wa ximumu; n’wana la nyumisaka u etlela vurhongo hi nkarhi wa ntshovelo.
6  Mikateko i ya nhloko ya lowo lulama, kambe loko ku ri nomu wa lavo homboloka, wu funengeta madzolonga.
7  Ku tsundzukiwa ka lowo lulama ku tisa nkateko, kambe vito ra lowo homboloka ri ta bola.
8  Loyi a tlhariheke embilwini u ta amukela swileriso, kambe loyi a nga xiphukuphuku emilon’wini yakwe, u ta kandziyeriwa.
9  Loyi a fambaka hi ku tshembeka u ta famba a sirhelelekile, kambe loyi a endlaka tindlela takwe ti homboloka u ta endla leswaku a tiviwa.
10  Loyi a tsopetaka tihlo u ta vanga ku vaviseka, ni loyi a nga xiphukuphuku emilon’wini yakwe, u ta kandziyeriwa.
11  Nomu wa munhu wo lulama i xihlovo xa vutomi; kambe loko ku ri nomu wa lavo homboloka, wu funengeta madzolonga.
12  Rivengo ri pfuxa timholovo, kambe rirhandzu ri funengeta ku tlula nawu hinkwako.
13  Vutlhari byi kumeka emilon’wini ya vanhu lava nga ni ku twisisa, kambe nhonga i ya nhlana wa la nga ni mbilu yo hunguka.
14  Lavo tlhariha hi lava va tekaka vutivi byi ri bya risima, kambe nomu wa xiphukuphuku wu le kusuhi ni ku tilovisa.
15  Swilo swa nkoka swa munhu la fuweke i muti wakwe lowu tiyeke. Ku lova ka swisiwana i vusiwana bya swona.
16  Xiendlo xa lowo lulama xi tisa vutomi; ntshovelo wa lowo homboloka wu vanga xidyoho.
17  Loyi a khomelelaka ndzayo u le ndleleni ya vutomi, kambe loyi a tshikaka ku tshinyiwa wa tsendzeleka.
18  Laha ku nga ni loyi a funengetaka rivengo ku ni milomu ya mavunwa, naswona loyi a nyikelaka xiviko xo biha i xihunguki.
19  Ku tlula nawu a ku pfumaleki emaritweni yo tala, kambe loyi a tshamaka a kambela milomu yakwe u endla hi vutlhari.
20  Ririmi ra lowo lulama i silivhere leyi hlawulekeke; mbilu ya lowo homboloka yi ni ntikelo lowutsongo.
21  Milomu ya lowo lulama yi byisa vo tala, kambe xiphukuphuku xa fa hi ku navela ka le mbilwini.
22  Nkateko wa Yehovha—hi wona lowu fuwisaka, naswona a nga engeteli ku vaviseka eka wona.
23  Eka xihunguki, ku tikhoma ko biha ku fana ni ntlango, kambe vutlhari i bya munhu la twisisaka.
24  Nchumu lowu chavisaka munhu wo homboloka—hi wona wu nga ta ta eka yena; kambe leswi vanhu vo lulama va swi navelaka va ta nyikiwa swona.
25  Ku fana niloko mheho yi hundza, hi ndlela leyi fanaka lowo homboloka a nga ha ri kona; kambe lowo lulama i masungulo hilaha ku nga riki na makumu.
26  Ku fana ni ntsuvi emenweni ni musi ematihlweni, munhu wo loloha u tano eka lava va n’wi rhumaka.
27  Ku chava Yehovha ku ta engetela masiku, kambe malembe ya lavo homboloka ma ta hungutiwa.
28  Lavo lulama va langutela ku kuma ku tsaka, kambe ntshembo wa lavo homboloka wu ta hela.
29  Ndlela ya Yehovha i khokholo eka loyi a pfumalaka xisandzu, kambe ku lova i ka lava va hanyaka hi swo biha.
30  Loko ku ri lowo lulama, a nge tshetsheleki hilaha ku nga riki na makumu; kambe loko ku ri lavo homboloka, a va nge hambeti va tshama emisaveni.
31  Nomu wa lowo lulama—wu tswala mbhandzu wa vutlhari, kambe ririmi leri vulavulaka leswi humeke endleleni ri ta tsemiwa.
32  Milomu ya lowo lulama—yi tiva vunene, kambe nomu wa lavo homboloka wu vulavula leswi humeke endleleni.
4  N’wina vana, yingisani ndzayo ya tatana naswona mi nyikela nyingiso, leswaku mi ta kuma ku twisisa.
2  Kunene ndzi ta mi nyika xiletelo lexinene. Mi nga wu tshiki nawu wa mina.
3  Hikuva ndzi ve n’wana wa xiviri eka tatana, wo olova, la nga yexe eka manana.
4  A a ndzi letela a ndzi byela a ku: “Onge mbilu ya wena yi nga khoma marito ya mina swi tiya. Hlayisa swileriso swa mina kutani u hambeta u hanya.
5  Kuma vutlhari, kuma ku twisisa. U nga rivali, naswona u nga hambuki emaritweni ya nomu wa mina.
6  U nga byi tshiki, byi ta ku hlayisa. Byi rhandze, byi ta ku sirhelela.
7  Vutlhari i nchumu wa risima. Kuma vutlhari; naswona eka hinkwaswo leswi u swi kumaka, kuma ku twisisa.
8  Byi xixime swinene, byi ta ku tlakusa. Byi ta ku vangamisa hikuva wa byi angarha.
9  Byi ta veka harhi ya ku xonga enhlokweni ya wena; byi ta tlhandleka harhi ya ku saseka ehenhla ka wena.”
10  N’wananga, yingisa u tlhela u amukela marito ya mina. Kutani malembe ya wena ya ku hanya ma ta tala.
11  Ndzi ta ku letela hi ndlela ya vutlhari; ndzi ta ku fambisa emintileni ya ku lulama.
12  Loko u famba, magoza ya wena a ma nge manyeki; naswona loko u tsutsuma, a wu nge khunguvanyeki.
13  Namarhela ndzayo; u nga yi tshiki yi famba. Yi hlayise, hikuva i vutomi bya wena.
14  U nga ngheni endleleni ya lavo homboloka, naswona u nga fambi u lulama u ya nghena endleleni ya lavo biha.
15  Yi papalate, u nga hundzi etlhelo ka yona; yi kendlukele, u hundza.
16  Hikuva a va etleli va nga si endla swo biha, naswona a va khomiwi hi vurhongo va nga si khunguvanyisa van’wana.
17  Hikuva va dye xinkwa xa vuhomboloki, naswona va nwa vhinyo ya swiendlo swa madzolonga.
18  Kambe ndlela ya lavo lulama yi fana ni ku vonakala ko vangama loku vonakalaka hakatsongo-tsongo kukondza siku ri simekiwa ri tiya.
19  Ndlela ya lavo homboloka yi fana ni ku dzwihala; a va swi tivanga leswi swi hambetaka swi va khunguvanyisa.
20  N’wananga, yingisa marito ya mina. Rhiya ndleve eka leswi ndzi swi vulaka.
21  Swi nga suki ematihlweni ya wena. Swi hlayise exikarhi ka mbilu ya wena.
22  Hikuva i vutomi eka lava va swi kumaka ni rihanyo enyameni ya vona hinkwayo.
23  Hlayisa mbilu ya wena ku tlula hinkwaswo leswi swi faneleke swi hlayisiwa, hikuva swihlovo swa vutomi swi le ka yona.
24  Susa rito ro homboloka eka wena; ni milomu leyi kanganyisaka yi veke ekule na wena.
25  Loko ku ri mahlo ya wena, ma fanele ma languta emahlweni hi ku kongoma, ina, mahlo ya wena lama vangamaka ma fanele ma honolela emahlweni ka wena hi ku kongoma.
26  Khulela nenge wa wena ndlela, naswona onge tindlela ta wena hinkwato ti nga simekiwa ti tiya.
27  U nga voyameli evokweni ra xinene kumbe ra ximatsi. Susa nenge wa wena eka leswo biha.
26  Ku vangama a ku xi faneli xihunguki, ku fana ni gamboko hi ximumu ni mpfula hi nkarhi wa ntshovelo.
2  Ndzhukano a wu ti ku nga ri na xivangelo lexi twalaka, ku fana nileswi nyenyana yi nga ni xivangelo xo baleka ni nyenga yi nga ni xivangelo xo haha.
3  Nkharisa i wa hanci, tomu i ra mbhongolo, kasi nkhavi i wa nhlana wa swihunguki.
4  U nga xi hlamuli xihunguki hi ku landza vuphukuphuku bya xona, leswaku na wena u nga fani na xona.
5  Hlamula xihunguki hi ku landza vuphukuphuku bya xo-​na, leswaku xi nga tlharihi ematihlweni ya xona.
6  Loyi a tlhandlekaka mhaka evokweni ra xihunguki u fana ni munhu la tsemaka milenge yakwe, u fana ni munhu la nwaka madzolonga ntsena.
7  Xana milenge ya munhu la khutaka ya swi kota ku ka mati? Loko swi ri tano ku ni marito ya vutlhari enon’wini wa swihunguki.
8  Loyi a vangamisaka xihunguki, u fana ni munhu la fihlaka ribye enhulwini ya maribye.
9  Xivuriso lexi nga enon’wini wa vanhu vo hunguka, xi fana ni mfava wa mitwa lowu mileke evokweni ra xidakwa.
10  Loyi a tholaka xihunguki kumbe loyi a tholaka munhu la hundzaka hi ndlela, u fana ni mucopi la tlhavaka hinkwaswo.
11  Xihunguki xi phindha vuphukuphuku bya xona ku fana ni mbyana leyi vuyelaka emahlanteni ya yona.
12  Xana u n’wi vonile munhu la tlhariheke ematihlweni yakwe? Ku ni ntshembo lowukulu eka xihunguki ematshan’weni yakwe.
13  Lolo ri te: “Ku ni xinghalana endleleni, nghala yi le xikarhi ka mintsendzele.”
14  Nyangwa yi hambeta yi ndzuluka exikulekweni xa yona, ni lolo esangwini ra rona.
15  Lolo ri fihle voko ra rona enkambaneni; a ri na matimba nikatsongo leswaku ri ri tlherisela enon’wini wa rona.
16  Lolo ri tlharihile ematihlweni ya rona ku tlula vanhu va nkombo lava angulaka leswi twalaka.
17  Munhu la hundzaka hi ndlela kambe a hlundzukisaka hi mholovo leyi nga riki ya yena u fana ni munhu la khomaka tindleve ta mbyana.
18  Ku fana ni munhu loyi a pengaka la copaka miseve ya vukarhi, miseve ni rifu,
19  u tano munhu la kanganyiseke munhu-kulobye kutani a ku: “Xana a ndzi ngo tlanga?”
20  Laha tihunyi ti nga riki kona, ndzilo wa timeka, naswona laha ku nga riki na mulumbeti, mholovo a yi vi kona.
21  Munhu wa mholovo la hlohlotelaka leswaku ku va ni ku hambana, u fana ni kala leri endlaka tinhlahle ni ntsandza lowu endlaka ndzilo.
22  Marito ya mulumbeti ma fana ni swilo leswi faneleke swi dyiwa hi makolo, leswi rhelelaka swi ya eswiphen’wini swa le ndzeni-ndzeni ka khwiri.
23  Milomu yo saseka leyi fambisanaka ni mbilu yo biha, yi fana ni xifunengeto xa silivhere lexi namekiweke ehenhla ka xibya xa vumba.
24  Munhu la nga ni rivengo u tiendla a nga xiyeki hi milomu yakwe, kambe endzeni kakwe u veka vuxisi.
25  Hambileswi a endlaka rito rakwe ri va ni nsovo, u nga n’wi kholwi, hikuva ku ni swilo swa nkombo leswi nyenyetsaka embilwini yakwe.
26  Rivengo ri funengetiwa hi vuxisi. Vubihi byakwe byi ta fununguriwa enhlengeletanweni.
27  Loyi a celaka mugodi u ta wela eka wona, ni loyi a khunguluxaka ribye—ri ta tlhelela eka yena.
28  Ririmi ra vunwa ri venga loyi ri n’wi pfotloseke, naswona nomu lowu tikurisaka wu vangela ku hluriwa.
11  Swikalo leswi kanganyisaka i nchumu lowu nyenyetsaka eka Yehovha, kambe xipimo xa ribye lexi hetisekeke xa n’wi tsakisa.
2  Xana ku tikukumuxa ku fikile? Kutani tingana ti ta fika; kambe vutlhari byi ni lava va titsongahataka.
3  Vutshembeki bya lavo lulama hi byona byi va kongomisaka, kambe vukanganyisi bya lava va xengaka byi ta va tekela swilo swa vona.
4  Swilo swa nkoka a swi nge pfuni nchumu hi siku ra ku hlundzuka, kambe ku lulama hi kona ku nga ta kutsula eku feni.
5  Ku lulama ka loyi a pfumalaka xisandzu hi kona loku nga ta endla ndlela yakwe yi lulama, kambe lowo homboloka u ta wa hi ku homboloka kakwe.
6  Ku tshembeka ka lava va nga vanene hi kona ku nga ta va kutsula, kambe lava va xengaka va ta khomiwa hi ku navela ka vona.
7  Loko munhu wo homboloka a fa, ntshembo wakwe wa hela; hambi ku ri ku langutela loku nga ni matimba ku herile.
8  Lowo lulama hi loyi a ponisiweke emaxangwini, naswona lowo homboloka wa ta ematshan’weni yakwe.
9  Loyi a nga mugwinehi u lovisa munhu-kulobye hi nomu wakwe, kambe lavo lulama va ponisiwa hi ku lulama.
10  Muti wu tala hi ntsako hikwalaho ka vunene bya lavo lulama, kambe loko lavo biha va fa ku va ni ku huwelela ka ku tsaka.
11  Muti wa tlakusiwa hikwalaho ka nkateko wa lavo lulama, kambe wa hirimuxiwa hikwalaho ka nomu wa lavo homboloka.
12  Loyi a nga ni mbilu yo hunguka u langutele munhu-kulobye ehansi, kambe munhu wa ku twisisa lokukulu u tshama a miyerile.
13  Loyi a famba-fambaka a lumbeta hi yena la funungulaka xihundla, kambe loyi a tshembekeke emoyeni u funengeta mhaka.
14  Loko ku nga ri na nkongomiso wa vutshila, vanhu va wa; kambe ku ni ku ponisiwa laha ku nga ni vatsundzuxi vo tala.
15  Munhu a swi nge n’wi fambeli kahle hikuva u endle xitiyisekiso ni mufambi, kambe loyi a vengaka ku qhavula a nge karhatiwi hi nchumu.
16  Wansati wo xonga hi loyi a kumaka ku vangama; kambe loko ku ri vaxanisi va tihanyi, va kuma rifuwo.
17  Munhu la nga ni musa wa rirhandzu u tirhisana ni moya-xiviri wakwe hi ndlela leyi vuyerisaka, kambe munhu wa tihanyi u tisa khombo emirini wakwe.
18  Lowo homboloka u endla tihakelo ta vunwa, kambe loyi a byalaka ku lulama, u kuma tihakelo ta ntiyiso.
19  Loyi a yimelaka ku lulama a tiyile u le ndleleni ya vutomi, kambe loyi a landzelelaka swo biha u le ndleleni ya rifu rakwe.
20  Lava hombolokeke embilwini i nchumu lowu nyenyetsaka eka Yehovha, kambe lava pfumalaka xisandzu endleleni ya vona va n’wi tsakisa.
21  Hambileswi voko ri nga ra voko, munhu wo biha a nge poni ku xupuriwa; kambe vana va lavo lulama va ta baleka.
22  Wansati wo saseka kambe a fularhela leswinene u fana ni xingwavila xa nsuku enhompfini ya nguluve.
23  Kunene ku navela ka lavo lulama ku lulamile; ntshembo wa lavo homboloka i ku hlundzuka.
24  U kona la hangalasaka kambe a engeteriwaka; ni loyi a tlhentlhaka eka leswo lulama, kambe swi n’wi vangelaka ku pfumala ntsena.
25  Moya-xiviri lowu hananaka wu ta nonisiwa, ni loyi a cheletaka van’wana mahala na yena u ta cheletiwa mahala.
26  Loyi a alaka ni mavele—vaaki va ta n’wi sandza, kambe ku ni nkateko enhlokweni ya loyi a pfumelaka leswaku ma xaviwa.
27  Loyi a lavaka leswinene u ta hambeta a lava vunene; kambe loko ku ri loyi a lavisisaka swo biha, swi ta n’wi wela.
28  Loyi a tshembaka rifuwo rakwe—u ta wa; kambe lavo lulama va ta hluka kukota switluka.
29  Loko ku ri loyi a tisaka khombo endlwini yakwe, u ta kuma mheho; naswona xiphukuphuku xi ta va nandza wa munhu la tlhariheke embilwini.
30  Mihandzu ya munhu wo lulama i murhi wa vutomi, naswona loyi a tikumelaka mimoya-xiviri u tlharihile.
31  Waswivo! Lowo lulama—u ta kuma hakelo emisaveni. Swi ta va tano ngopfu eka lowo homboloka ni mudyohi!
8  Xana vutlhari a byi hambeti byi huwelela, ni ku twisisa a ku hambeti ku humesa rito?
2  Byi yime ehenhla eku tlakukeni, endleleni, emahandzeni ya tindlela.
3  Byi hambeta byi huwelela ngopfu etlhelo ka tinyangwa, enon’wini wa muti, ni le vunghenweni bya tinyangwa byi ku:
4  “Ndzi vitana N’wina vavanuna, naswona rito ra mina ri ta eka vana va vanhu.
5  Oho n’wina lava nga riki na ntokoto, twisisani vutlhari; na n’wina swihunguki, twisisani mbilu.
6  Yingisani, hikuva i swilo swa nkoka leswi ndzi swi vulavulaka, naswona ndzi pfula milomu ya mina hi vululami.
7  Hikuva malaka ya mina ma hlevetela ntiyiso ntsena; naswona vuhomboloki i nchumu lowu nyenyetsaka emilon’wini ya mina.
8  Marito hinkwawo ya nomu wa mina i ya ku lulama. Eka wona a ku na nchumu lexi gombonyokeke kumbe lexi hombolokeke.
9  Hinkwawo ka wona ma kongomile eka munhu la twisisaka, naswona ma lulamile eka munhu la kumaka vutivi.
10  Tekani ndzayo ya mina, hayi silivhere, ni vutivi ematshan’weni ya nsuku lowu hlawulekeke.
11  Hikuva vutlhari bya antswa ku tlula tikorala, naswona swilo hinkwaswo leswi tsakisaka a swi nge endliwi swi ringana na byona.
12  “Mina vutlhari, ndzi tshame swin’we ni vukheta naswona ndzi kuma vutivi bya vuswikoti byo ehleketa.
13  Ku chava Yehovha swi vula ku venga swo biha. Ndzi swi vengile ku titlakusa, ku tinyungubyisa, ndlela yo biha ni nomu lowu vulaka leswi humeke endleleni.
14  Ndzi ni xitsundzuxo ni vutlhari lebyi pfunaka. Mina—ku twisisa; ndzi ni matimba.
15  Ha mina tihosi ti hambeta ti fuma, ni tindhuna leti tlakukeke ti hambeta ti lerisa ku lulama.
16  Ha mina tihosana ti va tihosana, naswona vanhu va xiyimo xa le henhla hinkwavo va avanyisa hi ku lulama.
17  Lava va ndzi rhandzaka, na mina ndza va rhandza, naswona lava va ndzi lavaka va ndzi kuma.
18  Rifuwo ni ku vangama swi le ka mina, xuma lexi nga ndzhaka ni ku lulama.
19  Mihandzu ya mina ya antswa ku tlula nsuku, ku tlula ni nsuku lowu tengisiweke, ntshovelo wa mina wu tlula silivhere yo hlawuleka.
20  Ndzi famba hi ndlela ya ku lulama, exikarhi ka tindlela ta vuavanyisi,
21  ku endla lava va ndzi rhandzaka va kuma swilo; naswona switlati swa vona ndzi tshama ndzi swi tatile.
22  “Yehovha u ndzi humesile ndzi ri masungulo ya ndlela yakwe, masungulo ya mintirho yakwe ya khale swinene.
23  Ndzi vekiwe ku sukela enkarhini lowu nga riki na makumu, ku sukela eku sunguleni, eminkarhini yo sungula misava yi nga si va kona.
24  Ndzi tisiwe onge hiloko ndzi tisiwa hi switlhavi swa ku veleka, swidziva swa mati swi nga si va kona, swihlovo leswi khulukaka mati yo tala swi nga si va kona.
25  Ndzi tisiwe onge hiloko ndzi tisiwa hi switlhavi swa ku veleka, tintshava ti nga si simekiwa, switsunga swi nga si va kona,
26  a nga si endla misava ni tindhawu leti pfulekeke ta masungulo ya ntshuri wa misava ya tiko leri noneke.
27  A ndzi ri kona loko a lunghiselela matilo; loko a lerisa leswaku ku va ni xirhendzevutana ehenhla ka xidziva xa mati,
28  loko a tiyisa mapapa ehenhla, loko a endla leswaku minseledyana ya xidziva xa mati yi tiya,
29  loko a lerisa lwandle leswaku mati ya rona ma nga hundzi xileriso xakwe, loko a simeka masungulo ya misava,
30  hi nkarhi wolowo a ndzi ri etlhelo ka yena ndzi ri mutirhi la nga ni vuswikoti, a ndzi ri munhu loyi a n’wi rhandzaka hilaha ku hlawulekeke siku ni siku, mina ndzi tsakile emahlweni ka yena nkarhi hinkwawo,
31  ndzi tsakile hikwalaho ka tiko leri noneke ra misava yakwe, naswona swilo leswi a ndzi swi rhandza a swi ri ni vana va vanhu.
32  “Kutani N’wina vana, ndzi yingiseni; ina, va tsaka lava va hlayisaka tindlela ta mina.
33  Yingisani ndzayo kutani mi tlhariha, mi nga honisi nchumu.
34  Wa tsaka munhu loyi a ndzi yingisaka hi ku tshama a xalamukile etinyangweni ta mina siku ni siku, hi ku langutela a ri etinsikeni ta vungheno bya mina.
35  Hikuva loyi a ndzi kumaka kunene u ta kuma vutomi, kutani a kuma vunene lebyi humaka eka Yehovha.
36  Kambe loyi a ndzi hupaka u vangela moya-xiviri wakwe madzolonga; hinkwavo lava ndzi vengaka swinene hi lava va rhandzaka rifu.”
30  Marito ya Aguri n’wana wa Yake, rungula ra ntikelo. Rito ra munhu la tiyeke emirini leri yaka eka Itiyele, eka Itiyele na Ukala.
2  Hikuva mina a ndzi anakanyi ku tlula van’wana, naswona ndzi hava ku twisisa loku vanhu va nga na kona;
3  a ndzi byi dyondzanga vutlhari; ni vutivi bya Lowo Kwetsima Ngopfu a ndzi byi tivi.
4  I mani la tlhandlukeleke etilweni leswaku a ta rhelela? I mani la hlengeleteke mheho emavokweni hamambirhi? I mani la tsondzeleke mati enkhancwini? I mani la endleke leswaku makumu hinkwawo ya misava ma tlakuka? I mani vito rakwe ni vito ra n’wana wakwe, loko u swi tiva?
5  Rito rin’wana ni rin’wana ra Xikwembu ri tengile. I xitlhangu eka lava va tumbelaka eka xona.
6  U nga engeteli nchumu emaritweni ya xona, leswaku xi nga ku tshinyi, leswaku u nga kumiwi u ri muhembi.
7  Ndzi kombele swilo swimbirhi eka wena. U nga ndzi tsoni ndzi nga si fa.
8  Leswi nga riki ntiyiso ni rito ro hemba swi veke ekule na mina. U nga ndzi nyiki vusiwana kumbe rifuwo. Ndzi tshike ndzi dya swakudya leswi ndzi averiweke swona,
9  leswaku ndzi nga xurhi kutani ndzi ku landzula ndzi ku: “Yehovha i mani?” nileswaku ndzi nga vi xisiwana kutani ndzi yiva, ndzi thyakisa vito ra Xikwembu xanga.
10  U nga tshuki u onha vito ra nandza eka n’wini wa rona, leswaku ri nga ku rhukani, nileswaku u nga voniwi nandzu.
11  Ku ni xitukulwana lexi rhukanaka tata wa xona naswona xi nga n’wi katekisiki hambi ku ri mana wa xona.
12  Ku ni xitukulwana lexi tengeke ematihlweni ya xona kambe lexi nga hlantswiwangiki ethyakeni ra xona.
13  Ku ni xitukulwana lexi mahlo ya xona ma titlakuseke swinene, ni mahlo ya xona lama vangamaka ma nga le henhla.
14  Ku ni xitukulwana lexi meno ya xona ku nga mabanga ni tinhlaya ta xona ku nga mikwana yo dlaya ha yona, lexi nga ta xanisa lava xanisekaka emisaveni ni swisiwana evanhwini.
15  Swigalana swi ni vana vambirhi vaxisati lava huwelelaka va ku: “Nyika! Nyika!” Ku ni swilo swinharhu leswi nga enerisekiki, mune wa swona leswi nga vulangiki swi ku: “Swi ringene!”
16  I Sheol ni mbeleko lowu sivekeke, tiko leri nga enerisiwangiki hi mati, ni ndzilo lowu nga vulangiki wu ku: “Swi ringene!”
17  Tihlo leri hlekulaka tatana naswona ri swi langutelaka ehansi ku yingisa manana​—mawukuwuku ya le nkoveni ma ta ri xokola kutani vana va gama va ta ri dya.
18  Ku ni swilo swinharhu leswi nga vonaka swi hlamarisa swinene eka mina, ni mune wa swona leswi ndzi nga swi tivangiki:
19  ndlela ya gama ematilweni, ndlela ya nyoka eribyeni, ndlela ya xikepe exikarhi ka lwandle ni ndlela ya munhu la tiyeke emirini la nga ni nhwanyana.
20  Hi leyi ndlela ya wansati wa vuoswi: u dyile, a sula nomu wakwe kutani a ku: “A ndzi endlanga nchumu lexi hoxeke.”
21  Misava yi tsekatsekisiwe hi swilo swinharhu, naswona a yi swi koti ku yima hikwalaho ka swilo swa mune:
22  hikwalaho ka hlonga loko ri fuma, ni hikwalaho ka xihunguki loko xi ri ni swakudya leswi eneleke;
23  hikwalaho ka wansati la vengiwaka loko a tekiwa a va nsati, ni hikwalaho ka nandza wa xisati loko a hlongola n’wini wakwe wa xisati.
24  Ku ni swilo swa mune leswi nga switsongo ngopfu emisaveni, kambe hi ntumbuluko swi tlharihile:
25  vusokoti ku nga rixaka leri nga riki na matimba, kambe byi lunghiselela swakudya swa byona hi ximumu;
26  timbila i rixaka leri nga riki na matimba, kambe yindlu ya tona ti yi veka ehenhla ka ribye;
27  tinjiya a ti na hosi, kambe hinkwato ti famba hi mintlawa-ntlawa ya tona;
28  xipululu xi khoma hi mavoko ya xona kambe xi tshama exigodlweni lexikulu xa hosi.
29  Ku na swinharhu leswi tsutsumaka kahle, ni swa mune leswi fambaka kahle:
30  nghala, yona yi ni matimba exikarhi ka swiharhi naswona a yi tlhentlhi emahlweni ka un’wana ni un’wana;
31  mbyana leyi hlotaka kumbe xiphongo, ni hosi ya masocha ya varikwavo.
32  Loko u endle hi ndlela ya vuhunguki hi ku titlakusa, naswona loko u dzikise miehleketo ya wena eka yona, veka voko enon’wini.
33  Hikuva ku hakasa ntswamba swi humesa phehlwa, ku kama nhompfu swi humesa ngati ni ku hlohlotela ku hlundzuka swi pfuxa ku holova.
16  Ku hlela ka mbilu i ka munhu wa la misaveni, kambe nhlamulo ya ririmi i ya Yehovha.
2  Tindlela ta munhu hinkwato ti tengile ematihlweni yakwe, kambe Yehovha u pima mimoya.
3  Andlala mintirho ya wena eka Yehovha, kutani makungu ya wena ma ta simekiwa ma tiya.
4  Yehovha u endle hinkwaswo, a swi endlela xikongomelo xakwe, ina, hambi ku ri munhu wo homboloka u n’wi endlele siku ro biha.
5  Un’wana ni un’wana la tikurisaka embilwini i nchumu lowu nyenyetsaka eka Yehovha. Voko ri nga ha hlangana ni voko, kambe munhu a nge poni ku xupuriwa.
6  Xihoxo xa rivaleriwa hi musa wa rirhandzu ni ntiyiso, naswona munhu u fularhela swo biha hikwalaho ka ku chava Yehovha.
7  Loko Yehovha a tsakela tindlela ta munhu, u endla nileswaku valala vakwe va va ni ku rhula na yena.
8  Swa antswa leswitsongo leswi nga ni ku tshembeka ematshan’weni ya mihandzu yo tala leyi nga riki na vululami.
9  Mbilu ya munhu wa la misaveni yi nga ha ehleketisisa hi ndlela yakwe, kambe Yehovha u kongomisa milenge yakwe.
10  Xiboho lexi huhuteriweke xi ta va ehenhla ka milomu ya hosi; nomu wakwe a wu fanelanga wu tikombisa wu nga tshembekanga ehubyeni.
11  Xipimo lexi lulameke ni swikalo i swa Yehovha; swipimo hinkwaswo swa ribye swa nkwama i ntirho wakwe.
12  Ku endla swo homboloka i nchumu lowu nyenyetsaka eka tihosi, hikuva xiluvelo xi simekiwa hi ku lulama xi tiya.
13  Milomu ya ku tshembeka yi tsakisa hosi leyikulu; naswona u rhandza munhu la vulavulaka swilo leswinene.
14  Vukarhi bya hosi i varhumiwa va rifu, kambe munhu wo tlhariha hi loyi a byi sivelaka.
15  Ku ni vutomi eku vonakaleni ka xikandza xa hosi, naswona vunene bya yona byi fana ni papa ra mpfula ya ximun’wana.
16  Ku kuma vutlhari swa antswa swinene ku tlula ku kuma nsuku! Naswona ku kuma ku twisisa ku fanele ku hlawuriwa ematshan’weni ya ku kuma silivhere.
17  Gondzo lerikulu ra lavo lulama i ku fularhela swo biha. Loyi a hlayisaka ndlela yakwe u hlayisa moya-xiviri wakwe.
18  Ku tinyungubyisa ku le kusuhi ni ku wa, ni moya lowu titlakusaka wu le kusuhi ni ku khunguvanyeka.
19  Swa antswa ku va ni moya wo rhula ni swisiwana ematshan’weni yo avelana leswi phangiweke ni lava va titlakusaka.
20  Loyi a nga ni ku twisisa emhakeni u ta kuma leswinene, naswona wa tsaka la tshembaka Yehovha.
21  Loyi a tlhariheke embilwini u ta vitaniwa la nga ni ku twisisa, naswona loyi a nga ni milomu leyi tsokombelaka u engetela ku khorwiseka.
22  Ku twisisa i xihlovo xa vutomi eka vini va byona; naswona ndzayo ya swiphukuphuku i vuphukuphuku.
23  Mbilu ya lowo tlhariha yi endla leswaku nomu wakwe wu kombisa ku twisisa, naswona yi engetela ku khorwiseka emilon’wini yakwe.
24  Marito lamanene i xihlenge xa vulombe, ma tsokombela eka moya-xiviri naswona ma hanyisa marhambu.
25  Ku ni ndlela leyi lulameke emahlweni ka munhu, kambe endzhaku ka sweswo makumu ya yona i tindlela ta rifu.
26  Moya-xiviri wa munhu la tirhaka hi matimba wu n’wi tirhele hi matimba, hikuva nomu wakwe wu n’wi susumete hi matimba.
27  Munhu la nga pfuniki nchumu u cela swo biha, naswona emilon’wini yakwe, swi fana niloko ku ri ni ndzilo lowu vavulaka.
28  Munhu wa mano u hambeta a vanga mholovo, naswona mulumbeti u hambanisa lava tolovelaneke.
29  Munhu wa madzolonga u ta kanganyisa munhu-kulobye, entiyisweni a n’wi fambisa endleleni leyi nga riki yinene.
30  U tsopeta mahlo leswaku a boha kungu ra mano. A pfala milomu yakwe hi matimba, entiyisweni u hetisisa mano yakwe yo biha.
31  Misisi ya mpunga i harhi ya ku saseka loko yi kumeka endleleni ya ku lulama.
32  Loyi a hlwelaka ku hlundzuka wa antswa ku ri ni wanuna wa matimba, ni loyi a lawulaka moya wakwe ku ri ni loyi a tekaka muti.
33  Vuhlolotwana byi hoxiwa exifuveni, kambe xiboho xin’wana ni xin’wana xa byona xi huma eka Yehovha.
18  Loyi a tihambanisaka ni van’wana u tilavela swa yena ntsena; u ta hambana ni vutlhari hinkwabyo lebyi pfunaka.
2  Un’wana ni un’wana la nga xihunguki a nga ku tsakeli ku twisisa, handle ka loko mbilu yakwe yo tifunungula.
3  Loko lowo homboloka a fika, ku fanele ku fika ni ku hlekula; niloko tingana ti fika, ku ni ndzhukano.
4  Marito ya nomu wa munhu i mati yo enta. Xihlovo xa vutlhari i xinambyana lexi khaphakhapaka.
5  Ku kombisa ku ya hi nghohe eka lowo homboloka a hi kunene, hambi ku ri ku bakanya la lulameke ehubyeni.
6  Milomu ya lowo hunguka yi nghenela timholovo, ni nomu wakwe wu vitana minkhavi.
7  Nomu wa xihunguki hi wona wu xi lovisaka, ni milomu ya xona i mintlhamu ya moya-xiviri wa xona.
8  Marito ya mulumbeti ma fana ni swilo leswi faneleke swi mitiwa hi makolo, leswi rhelelaka swi ya endzeni-ndzeni ka khwiri.
9  Nakambe, loyi a lolohaka entirhweni wakwe—i makwavo wa loyi a onhaka.
10  Vito ra Yehovha i xihondzo xo tiya. Lowo lulama u tsutsumela eka xona naswona u kuma nsirhelelo.
11  Swilo swa nkoka swa la fuweke i muti wakwe lowu tiyeke, naswona swi fana ni rirhangu leri sirhelelaka loko a anakanya.
12  Mbilu ya munhu ya titlakusa loko a nga si wa, naswona emahlweni ka ku vangama ku ni ku titsongahata.
13  Loko munhu a angula malunghana ni mhaka yo karhi kambe a nga si yi twa, sweswo i vuphukuphuku eka yena ni ku tsongahatiwa.
14  Moya wa munhu wu nga tiyisela vuvabyi byakwe; kambe loko ku ri moya lowu biweke, i mani la nga wu tiyiselelaka?
15  Mbilu ya la twisisaka yi kuma vutivi, ni ndleve ya lavo tlhariha yi lava ku kuma vutivi.
16  Nyiko ya munhu yi ta n’wi pfulela ndlela leyikulu, yi ta n’wi rhangela ni le vanhwini vo tala.
17  Lowo sungula enandzwini wakwe u lulamile; munhu-kulobye wa fika kutani a n’wi lavisisa hakunene.
18  Vuhlolotwana byi herisa timholovo, naswona byi hambanisa ni lava matimba.
19  Makwavo la dyoheriwaka u tlula muti lowu tiyeke; naswona ku ni timholovo leti fanaka ni xigogo xa xihondzo xo tshama eka xona.
20  Khwiri ra munhu ri ta xurhisiwa hi mihandzu leyi humaka enon’wini wa munhu; u ta xurhisiwa ni hi leswi swi humaka emilon’wini yakwe.
21  Rifu ni vutomi swi le matimbeni ya ririmi, naswona swi ta dya mihandzu ya loyi a swi rhandzaka.
22  Xana u kona la kumeke nsati lonene? Munhu yoloye u kume nchumu lowunene, naswona munhu yoloye u kume vunene lebyi humaka eka Yehovha.
23  Loyi a pfumalaka wa kombela, kambe loyi a fuweke u hlamula hi ndlela ya matimba.
24  Ku ni vanakulobye lava tshamaka va lunghekele ku tshovelelana, kambe ku ni munghana la namarhelaka ku tlula makwavo.
17  Xa antswa xiphemu lexi omeke xa xinkwa laha ku nga ni ku rhula ematshan’weni ya yindlu leyi nga ni switlhavelo swo tala swa ku holova.
2  Nandza la nga ni ku twisisa u ta fuma n’wana la nyumisaka, naswona u ta va ni xiavelo xa ndzhaka exikarhi ka vamakwavo.
3  Mbita ya ku tengisa i ya silivhere ni khele ra ndzilo i ra nsuku, kambe Yehovha i mukambisisi wa timbilu.
4  Muendli wa leswo biha u nyikela nyingiso enon’wini wo biha. Muhembi u yingisa ririmi leri vangaka maxangu.
5  Loyi a hlekulaka la pfumalaka u rhukane Muendli wakwe. Loyi a tsakaka loko un’wana a weriwa hi khombo a nge poni ku xupuriwa.
6  Harhi ya vavanuna lava kuleke i vatukulu, ni ku saseka ka vana i vatata wa vona.
7  Un’wana ni un’wana la hungukeke a nga faneriwi hi nomu lowu lulameke. Ngopfu-ngopfu nomu wa mavunwa eka munhu wa xiyimo xa le henhla!
8  Nyiko i ribye leri tsakeriwaka hi mahlo ya n’wini wa rona lonkulu. Kun’wana ni kun’wana laha a hundzulukelaka kona wa humelela.
9  Loyi a funengetaka xihoxo u hlakulela rirhandzu, naswona loyi a tshamelaka ku vulavula hi mhaka, u hambanisa lava tolovelaneke.
10  Ku tshinya ku tirha ngopfu eka loyi a nga ni ku twisisa ematshan’weni yo ba xihunguki ka dzana.
11  Lowo biha u hambeta a lava ku xandzuka ntsena, naswona murhumiwa loyi a rhumiweke ku lwa na yena u ni tihanyi.
12  Munhu a a hlangane ni bere leyi tekeriweke vana va yona ematshan’weni ya xihunguki evuphukuphukwini bya xona.
13  Loko ku ri loyi a tlheriselaka leswinene hi swo biha, swo biha a swi nge suki endlwini yakwe.
14  Ku sungula ka mholovo ku fana niloko munhu a pfulela mati; hikwalaho loko mholovo yi nga si pfuka, suka.
15  Munhu la vulaka leswaku la hombolokeke u lulamile ni munhu la vulaka la lulameke leswaku u hombolokile—havambirhi va nyenyetsa eka Yehovha.
16  Ha yini ku ri ni nxavo wo kuma vutlhari evokweni ra xihunguki, kasi a xi na mbilu?
17  Nakulorhi wa ntiyiso u ni rirhandzu nkarhi hinkwawo, naswona i makwerhu la velekiweke loko ku ri ni maxangu.
18  Munhu la nga ni mbilu yo hunguka wa qhavula, a tiyisekisa swinene emahlweni ka nakulobye.
19  Un’wana ni un’wana la rhandzaka ku tlula nawu u rhandza nyimpi. Un’wana ni un’wana la tlakusaka ndlela yakwe yo nghena ha yona u lava ku wa.
20  Loyi a hombolokeke embilwini a nge swi kumi leswinene, naswona loyi a hundzulaka ririmi rakwe u ta wela ekhombyeni.
21  Un’wana ni un’wana la nga tata wa xihunguki—u ni gome; naswona tata wa xiphunta a nga tsaki.
22  Mbilu leyi tsakeke i muhanyisi lonene, kambe moya lowu tshovekeke wu omisa marhambu.
23  Loyi a hombolokeke u ta teka xifumbarheriso exifuveni leswaku a voyamisa tindlela ta vuavanyisi.
24  Vutlhari byi le xikandzeni xa la twisisaka, kambe mahlo ya xihunguki ma le makumu ka misava.
25  N’wana la hungukeke u dyisa tata wakwe mbitsi naswona u karhata loyi a n’wi velekeke.
26  Ku tlula kwalaho, ku rihisa la lulameke a hi swinene. Ku ba vanhu va xiyimo xa le henhla ku lwisana ni leswi lulameke.
27  Un’wana ni un’wana la hlwelaka ku vula marito yakwe u ni vutivi, naswona munhu la nga ni ku twisisa u ni moya wo rhula.
28  Hambi ku ri xiphukuphuku, loko xi miyela, xi ta tekiwa xi tlharihile; un’wana ni un’wana la pfalaka milomu yakwe, u ta tekiwa a ri ni ku twisisa.
9  Vutlhari bya ntiyiso byi ake yindlu ya byona; byi vatle tiphuphu ta yona ta nkombo.
2  Byi hlele ku tlhaviwa ka xifuwo xa byona; byi pfanganise vhinyo ya byona; ku tlula kwalaho, byi lulamise tafula ra byona.
3  Byi rhume vatirhi va byona va xisati, leswaku byi huwelela byi ri ehenhla ka muti lowu tlakukeke:
4  “Mani na mani la nga riki na ntokoto, a a hambukele laha.” Mani na mani la nga ni mbilu leyi pfumalaka vutlhari—u n’wi byele a ku:
5  “Tana, dyana xinkwa xa mina naswona u nwa vhinyo leyi ndzi yi pfanganiseke.
6  Siya lava nga riki na ntokoto kutani u hambeta u hanya, u famba u lulama hi ndlela ya ku twisisa.”
7  Loyi a lulamisaka muhlekuri u tivangela tingana, naswona loyi a tshinyaka munhu wo homboloka—u ta nyuma.
8  U nga n’wi tshinyi muhlekuri, leswaku a nga ku vengi. Tshinya munhu wo tlhariha, u ta ku rhandza.
9  Nyika munhu wo tlhariha u ta tshama a tlharihile. Nghenisa vutivi eka munhu wo lulama naswona u ta engetela ku dyondza.
10  Ku chava Yehovha i masungulo ya vutlhari, naswona ku tiva Lowo Kwetsima Ngopfu hi leswi ku twisisa ku nga swona.
11  Hikuva masiku ya wena ma ta tala hikwalaho ka mina, naswona u ta engeteriwa malembe ya vutomi.
12  Loko u tlharihile, u tlharihile eka wena n’wini; loko u hlekurile, u ta swi byarha, wena u ri wexe.
13  Wansati wo hunguka wa jakatseka. I xiphunta naswona a nga tivi nchumu nikatsongo.
14  U tshame enyangweni ya yindlu yakwe, ehenhla ka xitshamo, etindhawini leti tlakukeke ta muti,
15  ku huwelela lava hundzaka hi ndlela, lava fambaka hi ku kongoma etindleleni ta vona:
16  “Mani na mani la nga riki na ntokoto, a a hambukele laha.” Naswona mani na mani la nga ni mbilu leyi pfumalaka vutlhari—na yena u n’wi byele a ku:
17  “Mati lama yiviweke ma tsokombela, ni xinkwa lexi dyiweke exihundleni—xa nandziha.”
18  Kambe a nga swi tivi leswaku lava va hluriweke hi rifu va kwalaho, leswaku lava va vitaniweke hi yena va le swivandleni swa le hansi eSheol.
28  Lavo homboloka va baleka ku nga ri na loyi a va hlongorisaka, kambe lavo lulama va fana ni xinghalana lexi titshembaka.
2  Ti tele tihosana leti tlhandlamanaka hikwalaho ka ku tluriwa ka nawu wa tiko, kambe hosana yi ta tshama nkarhi wo leha hikwalaho ka munhu la twisisaka, la tivaka leswi lulameke.
3  Munhu la tiyeke emirini, la pfumalaka naswona a dyelelaka swisiwana u fana ni mpfula leyi khukhulaka ku sala ku nga ha ri na swakudya.
4  Lava va tshikaka nawu va dzunisa lowo homboloka, kambe lava va hlayisaka nawu va lwa na wona.
5  Vanhu lava tinyiketeleke ku endla vubihi a va nge ku twisisi ku avanyisa, kambe lava va lavaka Yehovha va nga swi twisisa hinkwaswo.
6  Wa antswa la pfumalaka kambe a fambaka hi vutshembeki ematshan’weni ya loyi a hombolokeke etindleleni takwe, hambiloko a fuwile.
7  N’wana la twisisaka u hlayisa nawu, kambe loyi a nga ni vunakulobye ni vanhu va makolo, u tsongahata tata wakwe.
8  Loyi a andzisaka swilo swakwe swa nkoka hi ntswalo ni ku bindzurisa u swi hlengeletela loyi a kombisaka swisiwana tintswalo.
9  Loyi a kendlusaka ndleve yakwe leswaku yi nga yingisi nawu—hambi ku ri xikhongelo xakwe i nchumu wo nyenyetsa.
10  Loyi a hambukisaka lavo lulama va nghena endleleni yo biha u ta wela emugodini wakwe, kambe lava pfumalaka xihoxo va ta dya ndzhaka ya leswinene.
11  Munhu la fuweke u tlharihile ematihlweni yakwe, kambe la nga xisiwana, la xiyaka wa n’wi kambela.
12  Loko lavo lulama va khana, ku ni ku saseka ko tala; kambe loko lavo homboloka va yima, munhu wa titumbeta.
13  Loyi a fihlaka ku tlula nawu kakwe a nge humeleli, kambe loyi a tiphofulaka kutani a tshika, u ta kombiwa tintswalo.
14  Wa tsaka munhu la chavaka nkarhi hinkwawo, kambe loyi a nonon’hwisaka mbilu yakwe u ta wela ekhombyeni.
15  Mufumi wo homboloka la fumaka swisiwana u fana ni nghala leyi bongaka ni bere leyi hlaselaka.
16  Murhangeri la pfumalaka ku twisisa ka ntiyiso u ni vukanganyisi byo tala, kambe loyi a vengaka mpindzulo lowu nga lulamangiki u ta lehisa masiku yakwe.
17  Munhu la tikiwaka hi nandzu wa ngati wa moya-xiviri, u ta balekela emugodini. Va nga n’wi khomi.
18  Loyi a fambaka hi ku pfumala xihoxo u ta ponisiwa, kambe loyi a hombolokeke etindleleni takwe u ta wa xikan’we-kan’we.
19  Loyi a rimaka misava yakwe u ta kuma xinkwa lexi eneleke, naswona loyi a lavaka swilo leswi nga pfuniki nchumu u ta kuma vusiwana lebyikulu.
20  Munhu wa swiendlo swo tshembeka u ta kuma mikateko yo tala, kambe loyi a hatliselaka ku kuma rifuwo a nge tshami a nga ri na nandzu.
21  Xihlawu-hlawu a hi xinene, nileswaku munhu la tiyeke emirini a tlula nawu hikwalaho ka xipandzwa xa xinkwa ntsena.
22  Munhu wa tihlo leri xondzolotaka u tiyimisela ku kuma swilo swa nkoka, kambe a nga swi tivi leswaku u ta pfumala.
23  Loyi a tshinyaka munhu u ta kuma tintswalo to tala endzhaku ka swona ku tlula loyi a tikurisaka hi ririmi rakwe.
24  Loyi a kanganyisaka tata wakwe ni mana wakwe naswona a ku: “A hi ku tlula nawu,” u tirhisana ni munhu la tisaka ndzoviso.
25  Loyi a titlakusaka hi moya-xiviri u pfuxa mholovo, kambe loyi a tshembaka Yehovha u ta endliwa leswaku a nona.
26  Loyi a tshembaka mbilu yakwe i xihunguki, kambe loyi a fambaka hi vutlhari u ta pona.
27  Loyi a nyikaka munhu la pfumalaka a nge kayiveli nchumu, kambe loyi a fihlaka mahlo yakwe u ta rhukaniwa ngopfu.
28  Loko lavo homboloka va yima, munhu wa tumbela; kambe loko va lova, lavo lulama va tala.
27  U nga tibumi hi siku leri tlhandlamaka, hikuva a wu swi tivi leswi siku ri nga ta swi veleka.
2  Onge u nga dzunisiwa hi mufambi, hayi hi nomu wa wena; onge munhu wumbe a nga endla tano, hayi milomu ya wena.
3  Ku tika ka ribye ni ndzhwalo lowu nga sava—kambe ku dyiwa hi mbitsi ka xiphukuphuku ku tika ku tlula sweswo haswimbirhi.
4  Ku ni vukarhi bya tihanyi, ni ku hlundzuka loku nga ndhambi, kambe i mani la nga yimaka emahlweni ka mavondzo?
5  Ka antswa ku tshinyiwa loku hlavuteriweke ematshan’weni ya rirhandzu leri tumbeleke.
6  Timbanga leti endliweke hi murhandziwa ta tshembeka, kambe ku ntswontswa ka loyi a vengaka ka nyangatsa.
7  Moya-xiviri lowu xurheke wu ta xi kandziyela ehansi xihlenge xa vulombe, kambe xin’wana ni xin’wana xo bava xa tsokombela eka moya-xiviri lowu nga ni ndlala.
8  Munhu la balekaka endhawini yakwe, u fana ni nyenyana leyi balekaka exisakeni xa yona.
9  Mafurha ni murhi wa risuna hi swona leswi tsakisaka mbilu, ni ku nyanganya ka nakulobye hikwalaho ka xitsundzuxo xa moya-xiviri.
10  U nga n’wi tshiki nakuloni ni nakulobye wa tata wa wena, naswona u nga ngheni endlwini ya makwenu hi siku ra wena ra khombo. Wa antswa muakelani la nga ekusuhi ku ri ni makwenu loyi a nga ekule.
11  N’wananga, tlhariha u tsakisa mbilu yanga, leswaku ndzi ta angula loyi a ndzi tlhontlhaka.
12  Lowo tlhariha la voneke khombo u tumberile; loyi a nga riki na ntokoto la hundzeke kwalaho u xupuriwile.
13  Teka nguvu ya yena, loko yoloye a endle xitiyisekiso ni mufambi; naswona eka wansati wumbe, teka xitiyisekiso xa nandzu eka munhu yoloye.
14  Loyi a katekisaka munhu-kulobye hi rito lerikulu nimpundzu swinene, swi ta fana ni ndzhukano eka yena.
15  Nsati wa mholovo u fana ni lwangu leri hlongolaka munhu hi siku ra mpfula leyi nga xiki.
16  Un’wana ni un’wana la n’wi sirhelelaka u sirhelela mheho, naswona voko rakwe ra xinene ri kuma mafurha.
17  Nsimbi yi lotiwa hi nsimbi. Hi ndlela leyi fanaka munhu u lota xikandza xa un’wana.
18  Loyi a hlayisaka nkuwa u ta dya mbhandzu wa wona, naswona loyi a rindzaka n’wini wakwe u ta xiximiwa.
19  Hilaha xikandza xi fanaka ni xikandza ematini, yi tano mbilu ya munhu eka ya munhu un’wana.
20  Sheol ni ndhawu ya ndzoviso a swi eneriseki; hambi ku ri mahlo ya munhu a ma eneriseki.
21  Mbita ya ku tengisa i ya silivhere, ni khele ra ndzilo i ra nsuku; naswona munhu u fambisana ni ku dzunisa kakwe.
22  Hambiloko wo kandza xiphukuphuku hi musi xi sileka etshurini, exikarhi ka mavele lama kandziweke, vuphukuphuku bya xona a byi nge suki eka xona.
23  U fanele u ku tiva kahle ku yima ka ntlhambi wa wena. Veka mbilu ya wena emintlhambini ya wena;
24  hikuva xuma a xi nge tshami hilaha ku nga riki na makumu, hambi ku ri xidlodlo eswitukulwaneni hinkwaswo.
25  Byanyi bya rihlaza a bya ha ri kona, naswona ku mile byanyi lebyintshwa, kutani swimila swa tintshava swi hlengeletiwile.
26  Makhuna lamatsongo i ya swiambalo swa wena, naswona swiphongo i swa nxavo wa masimu.
27  Ku ni ntswamba lowu eneleke wa timbuti lowu nga ta va swakudya swa wena, swakudya swa vandyangu wa wena, ni swa ku tihanyisa ha swona swa vanhwanyana va wena.
7  N’wananga, hlayisa marito ya mina, onge u nga tihlayisela swileriso swa mina.
2  Hlayisa swileriso swa mina kutani u ya emahlweni u hanya, ni nawu wa mina ku fana ni ndzololo ya mahlo ya wena.
3  Swi tsimbe etintihweni ta wena, naswona u swi tsala exiphepherheleni xa mbilu ya wena.
4  Byela vutlhari u ku: “U makwerhu wa xisati”; naswona onge u nga vula ku twisisa u ku, “U xaka ra mina ra xisati,”
5  leswaku swi ku rindza u nga hlaseriwi hi wansati wa mufambi, ni munhu wumbe la endlaka marito yakwe ma rhetela.
6  Hikuva ndzi yime efasitereni ra yindlu ya mina, ndzi languta ehansi eka xo siva fasitere xa mina,
7  leswaku ndzi ta va vona kahle lava nga riki na ntokoto. A ndzi tsakela vana va vanhu leswaku ndzi ta xiyisisa jaha leri nga ni mbilu leyi pfumalaka vutlhari,
8  ri hundza hi xitarata ekusuhi ni yinhla ya yena, kutani ri famba ri ya endlwini ya yena,
9  loko ri rhengile, nimadyambu ya siku, loko ri sungula ku pela ni ku dzwihala.
10  Waswivo, a ku ri ni wansati la n’wi hlanganisaka, a ri ni nguvu ya nghwavava ni mbilu leyi kanganyisaka.
11  U ni pongo naswona u sihalarile. Milenge yakwe a yi tshami endlwini yakwe.
12  U kumeka ehandle, u kumeka ni le mintsendzeleni, naswona u tumbelela ekusuhi ni yinhla yin’wana ni yin’wana.
13  Kutani u n’wi khomile, a n’wi ntswontswa. U ni vurhena, u sungula ku n’wi byela a ku:
14  “Switlhavelo swa xinakulobye a swi boheleriwe eka mina. Namuntlha ndzi hetisise switshembiso swa mina leswi hlambanyiweke.
15  Hi yona mhaka leyi ndzi humeke ku ta hlangana na wena, ndzi lava xikandza xa wena, leswaku ndzi ku kuma.
16  Ndzi khavise mubedo wa mina hi swiandlalo, hi swilo swo tala swa mavalavala, ntsembyana wa Egipta.
17  Ndzi n’wan’wasele sangu ra mina hi mira, hi timhangani ni sinamoni.
18  Tana, a hi nwe ntalo wa rirhandzu ra hina ku fikela nimixo; a hi tiphine havumbirhi bya hina hi swikombiso swa rirhandzu.
19  Hikuva nuna wa mina a nga kona endlwini yakwe; u teke riendzo a ya ekule swinene.
20  U fambe ni nkwama wa mali. U ta vuya endlwini yakwe loko n’weti wu thwasa.”
21  U hambukise jaha leri hi marito yo tala lama khorwisaka. Wa ri kanganyisa hi milomu yo olova.
22  Hi xitshuketa wa ri landzelela, ku fana ni nkunzi leyi yaka eku dlayiweni, onge hiloko a boheleriwe ku nyikiwa ndzayo hi xiphukuphuku,
23  ku fikela loko nseve wu boxa xivindzi xa rona, ku fana niloko nyenyana yi hatlisela exirimbaneni, a ri swi tivanga leswaku swi katsa moya-xiviri wa rona.
24  N’wina vana, sweswi ndzi yingiseni kutani mi nyikela nyingiso emaritweni ya nomu wa mina.
25  Mbilu ya n’wina yi nga hambukeli etindleleni takwe. Mi nga rhendzeleki etindleleni takwe.
26  Hikuva va tele lava a endleke leswaku va dlayiwa, ni hinkwavo lava dlayiweke hi yena va tele.
27  Yindlu yakwe i tindlela leti yaka eSheol; ti rhelela ti ya emakamareni ya le mpfungwe ya rifu.
23  Loko wo tshuka u tshama ehansi u dya ni hosi, u fanele u swi xiyisisa kahle leswi nga emahlweni ka wena,
2  naswona u fanele u veka mukwana enkolweni wa wena loko u ri ni moya-xiviri lowu navelaka ngopfu.
3  U nga wu naveli mpandzwa wa yona, tanihi leswi wu nga swakudya swa mavunwa.
4  U nga tirhi hi matimba leswaku u kuma rifuwo. Tshika ku twisisa ka wena.
5  Xana u endle leswaku mahlo ya wena ma ri languta, loko ku nga ri na nchumu? Handle ko kanakana ri ta tiendlela timpapa ku fana ni ta gama kutani ri haha ri ya ematilweni.
6  U nga swi dyi swakudya swa munhu wa tihlo leri tsonanaka, hambi ku ri ku navela mpandzwa wakwe wo nandziha.
7  Hikuva u fana ni munhu la pimeke endzeni ka moya-xiviri wakwe. “Dyana u tlhela u nwa,” u ku byela tano, kambe mbilu yakwe a yi kona eka wena.
8  Xiphemu xa wena lexi u xi dyeke, u ta xi hlanta, naswona u ta va u tlange hi marito ya wena yo tsakisa.
9  U nga vulavuleli etindleveni ta xihunguki, hikuva xi ta ma langutela ehansi marito ya wena ya vutlhari.
10  U nga wu tlhentlhisi ndzilakana lowu vekiweke khale swinene, naswona u nga ngheni ensin’wini ya vana lava nga riki na tatana.
11  Hikuva Mukutsuri wa vona u ni matimba; yena u ta va yimelela eka wena.
12  Tisa mbilu ya wena endzayweni ni ndleve ya wena emaritweni ya vutivi.
13  U nga tshiki ku nyika mufana ndzayo. Loko wo tshuka u n’wi ba hi nkhavi, a nge fi.
14  U fanele u n’wi ba hi nkhavi, leswaku u kutsula moya-xiviri wakwe eSheol.
15  N’wananga, loko mbilu ya wena yi tlharihile, mbilu ya mina yi ta tsaka.
16  Naswona tinso ta mina ti ta khana loko milomu ya wena yi vulavula leswi lulameke.
17  Mbilu ya wena yi nga tshuki yi vondzoka vadyohi, kambe chava Yehovha siku hinkwaro.
18  Hikuva emhakeni yoleyo ku ta va ni vumundzuku, ni ntshembo wa wena a wu nge hetiwi.
19  Wena n’wananga, yingisa kutani u tlhariha, kutani u kongomisa mbilu ya wena endleleni.
20  U nga vi exikarhi ka lava va nwaka ngopfu vhinyo, exikarhi ka lava va dyaka nyama hi makolo.
21  Hikuva xidakwa ni munhu wa makolo va ta va ni vusiwana, naswona ku khudzehela ku ta ambexa munhu yoloye hi switlakati.
22  Yingisa tata wa wena la ku velekeke, naswona u nga n’wi languteli ehansi mana wa wena hileswi a kuleke.
23  Xava ntiyiso, u nga wu xavisi—vutlhari, ndzayo ni ku twisisa.
24  Tata wa la lulameke u ta tsaka hakunene; loyi a vaka tata wa la tlhariheke u ta tsaka.
25  Tata wa wena ni mana wa wena va ta tsaka, ni loyi a ku velekeke u ta tsaka.
26  N’wananga, ndzi nyike mbilu ya wena, naswona onge mahlo ya wena ma nga tsakela tindlela ta mina.
27  Hikuva nghwavava i mugodi wo enta ni wansati wumbe i xihlovo xo khuma.
28  Hakunene yena, wa tumbelela ku fana ni xigevenga; naswona u engetela vaxengi exikarhi ka vavanuna.
29  I vamani lava nga ni khombo? I vamani lava vilelaka? I vamani lava nga ni timholovo? I vamani lava karhatekeke? I vamani lava nga ni timbanga ku nga ri na xivangelo? I vamani lava nga voniki kahle?
30  Hi lava va tshamaka nkarhi wo leha ni vhinyo, lava va fikaka leswaku va ta lavisisa vhinyo leyi pfanganisiweke.
31  U nga yi languti vhinyo loko yi ri yo tshwuka, loko yi humesa swimbyaru-mbyaru exinwelweni, loko yi rhelela.
32  Eku heteleleni yi luma ku fana ni nyoka, naswona yi humesa vuxungu ku fana ni mhiri.
33  Mahlo ya wena ma ta vona swilo leswi nga tolovelekangiki, ni mbilu ya wena yi ta vulavula swilo leswi humeke endleleni.
34  Kunene u ta fana ni la etleleke exikarhi ka lwandle, ku fana ni la etleleke ehenhla ka xihondzo xa ngalava.
35  “Va ndzi bile, kambe a ndzi vabyanga; va ndzi makarile, kambe a ndzi swi tivanga. Xana ndzi ta pfuka rini? Ndzi ta tlhela ndzi lava yin’wana.”
22  Ku fanele ku hlawuriwa vito ematshan’weni ya rifuwo ro tala; tintswalo ta antswa ku tlula silivhere ni nsuku.
2  La fuweke ni loyi a pfumalaka va hlanganile. Muendli wa vona hinkwavo i Yehovha.
3  U tlharihile la voneke khombo kutani a tumbela, kambe la nga riki na ntokoto u ye emahlweni kutani u fanele a xupuriwa.
4  Ku titsongahata ni ku chava Yehovha swi tisa rifuwo, ku vangama ni vutomi.
5  Mitwa ni swirimbana swi le ndleleni ya lowo homboloka; loyi a rindzaka moya-xiviri u va ekule ngopfu na swona.
6  Letela mufana hi ndlela leyi nga yakwe; hambiloko a kurile a nge hambuki eka yona.
7  La fuweke hi loyi a fumaka lava va pfumalaka, naswona mulombi i nandza wa mulombisi.
8  Loyi a byalaka leswi nga lulamangiki u ta tshovela swo biha, kambe nhonga ya ku hlundzuka kakwe yi ta fika emakumu ka yona.
9  Loyi a nga ni tihlo leri nga ni musa u ta katekisiwa, hikuva u nyike xisiwana swakudya swakwe.
10  Hlongola muhlekuri, leswaku mholovo yi ta hela ni nandzu ni tingana swi ta hela.
11  Loyi a rhandzaka ku tenga ka mbilu—hosi yi ta va nakulobye hikwalaho ka milomu yakwe yo xonga.
12  Mahlo ya Yehovha ma hlayise vutivi, kambe u onha marito ya muxengi.
13  Lolo ri te: “Ku ni nghala ehandle! Ndzi ta dlayiwa exikarhi ka mintsendzele!”
14  Nomu wa wansati la nga tiviwiki i mugodi wo enta. Loyi a soriweke hi Yehovha u ta wela eka wona.
15  Vuphukuphuku byi tsimbiwe embilwini ya mufana; nhonga ya ndzayo hi yona yi nga ta byi susa byi ya ekule na yena.
16  Loyi a dyelelaka xisiwana leswaku a kuma swilo swo tala, ni loyi a nyikaka la fuweke, kunene u ta pfumala.
17  Rhiya ndleve u yingisa marito ya lavo tlhariha, leswaku u ta pfulela mbilu ya wena vutivi bya mina.
18  Hikuva swa tsakisa loko u ma hlayisa ekhwirini ra wena, leswaku ma ta simekiwa ma tiya emilon’wini ya wena.
19  Leswaku ntshembo wa wena wu va eka Yehovha, wena ndzi ku nyike vutivi namuntlha.
20  Xana a ndzi ku tsalelanga ku ta fikela sweswi hi switsundzuxo ni vutivi,
21  ku ku komba ntiyiso wa marito ya ntiyiso, leswaku u ta tlherisela marito ya ntiyiso—eka loyi a ku rhumeke?
22  U nga xi kanganyisi xisiwana hileswi xi nga xisiwana, naswona la xanisekaka, u nga n’wi pfotlosi enyangweni.
23  Hikuva Yehovha u ta va rivalela, hakunene u ta kanganyisa moya-xiviri lowu wu va kanganyisaka.
24  U nga vi nakulobye wa loyi a voyameleke eku hlundzukeni; naswona u nga ngheni ni munhu la karihaka ngopfu,
25  leswaku u nga yi toloveli ndlela ya yena kutani u vekela moya-xiviri wa wena ntlhamu.
26  U nga ngheni exikarhi ka lava va phokotelaka mavoko, exikarhi ka lava va tiyisekisaka swikweleti.
27  Loko u nga ri na nchumu xo hakela ha xona, ha yini a fanele a teka sangu ra wena ehansi ka wena?
28  U nga wu tlhentlhisi ndzilakana lowu vekiweke khale swinene, lowu endliweke hi vatata wa wena.
29  Xana u n’wi vonile munhu la nga ni vuswikoti entirhweni wakwe? U ta yima emahlweni ka tihosi; a nge yimi emahlweni ka vanhu lava tolovelekeke.
6  N’wananga, loko u endle xitiyisekiso ni munhu-kuloni, loko u qhavulane ni mu-​fambi,
2  loko u yengiwile hi marito ya nomu wa wena, loko u phasiwile hi marito ya nomu wa wena,
3  kutani, wena n’wananga, endla leswi landzelaka, u tikutsula, hikuva u tile exandleni xa munhu-kuloni: Famba u ya titsongahata, u ya kombela munhu-kuloni.
4  Mahlo ya wena u nga ma nyiki vurhongo, hambi ku ri ku khudzeherisa mahlo ya wena lama vangamaka.
5  Tikutsule ku fana ni mhala evokweni ni nyenyana evokweni ra muphasi wa tinyenyana.
6  Yana eka vusokoti, wena lolo; vona tindlela ta byona kutani u tlhariha.
7  Hambileswi byi nga riki na ndhuna, murhangeri kumbe mufumi,
8  byi lunghiselela swakudya swa byona hi ximumu; byi va byi hlengelete swakudya swa byona hi nkarhi wa ntshovelo.
9  Wena lolo, u ta etlela ku fikela rini? U ta pfuka rini evurhongweni bya wena?
10  Ku etlelanyana, ku khudzehelanyana, ku khondlanyana mavoko u etlela,
11  kunene vusiwana bya wena byi ta ta ku fana ni munhu la tsendzelekaka, ni ku navela ka wena ku fana ni munhu la hlomeke.
12  Munhu la nga pfuniki nchumu, munhu wo biha, u famba-famba hi rito ro homboloka,
13  a tsopeta tihlo, a fungha-fungha hi nenge, a kowetela hi tintiho.
14  Leswi humeke endleleni swi le mbilwini yakwe. U kunguhata swilo swo biha nkarhi hinkwawo. U tshamela ku hlohlotela timholovo.
15  Hi yona mhaka leyi khombo rakwe ri nga ta ta hi xitshuketa; u ta tshoviwa hi xinkarhana, a nge horisiwi.
16  Ku ni swilo swa tsevu leswi Yehovha a swi vengaka; ina, swilo swa nkombo leswi nyenyetsaka moya-xiviri wakwe:
17  mahlo lama titlakusaka, ririmi ra vunwa, ni mavoko lama halataka ngati leyi nga riki na nandzu,
18  mbilu leyi kunguhataka makungu yo biha, milenge leyi hatlaka ku tsutsumela evubihini,
19  mbhoni ya vunwa leyi tisungulelaka mavunwa, ni loyi a hlohlotelaka timholovo exikarhi ka vamakwavo.
20  N’wananga, hlayisa xileriso xa tata wa wena, u nga wu fularheli nawu wa mana wa wena.
21  Wu tsimbelele embilwini ya wena nkarhi hinkwawo; wu bohe enhan’wini ya wena.
22  Wu ta ku rhangela loko u famba-famba; loko u etlela, wu ta tshama wu ku rindzile; naswona loko u pfukile, wu ta khathala ha wena.
23  Hikuva xileriso i rivoni, naswona nawu i ku vonakala, ku tshinya ka ndzayo i ndlela ya vutomi,
24  ku ku rindza eka wansati wo biha, eka ririmi ro tsokombela ra wansati wumbe.
25  U nga ku naveli ku saseka ka yena embilwini ya wena, naswona a nga ku koki hi mahlo yakwe lama navelekaka,
26  hikuva munhu u saleriwa hi xinkwa xa xirhendzevutana hikwalaho ka wansati la nga nghwavava; kambe loko ku ri nsati wa munhu un’wana, u hlota ni moya-xiviri wa risima.
27  Xana munhu a nga hlengeleta ndzilo exifuveni xakwe kambe tinguvu takwe ti nga tshwi?
28  Xana munhu a nga famba ehenhla ka makala kambe milenge yakwe yi nga vavuki?
29  Swi tano hi munhu la tivanaka ni nsati wa munhu-kulobye, a nga kona la n’wi khumbaka la nga ta ka a nga xupuriwi.
30  Vanhu a va ri languteli ehansi khamba hikwalaho ka leswi ntsena ri endlaka vukhamba leswaku ri ta xurhisa moya-xiviri wa rona loko wu ri ni ndlala.
31  Kambe loko ri kumeka, ri fanele ri tlherisela ka nkombo; ri ta humesa swilo swa rona leswi nga swa nkoka hinkwaswo endlwini ya rona.
32  Un’wana ni un’wana la endlaka vuoswi ni wansati u ni mbilu yo hunguka; loyi a swi endlaka u lovisa moya-xiviri wakwe.
33  U ta kuma khombo ni tingana, naswona ndzhukano wakwe a wu nge herisiwi.
34  Hikuva vukarhi bya munhu la tiyeke emirini i vukwele, naswona a nge kombisi ntsetselelo hi siku ra ku rihisela.
35  A nge ehleketi nchumu hi nkutsulo wa muxaka wun’wana ni wun’wana, a nge kombisi ni ku swi rhandza, ku nga khathariseki leswaku u endla nyiko yi va yikulu ku fikela kwihi.
31  Marito ya Lemuwele lowa hosi, rungula ra ntikelo leri mana wakwe a n’wi tshinyeke ha rona:
2  Xana mina ndzi ri yini, Wena n’wananga, naswona i yini, Wena n’wana wa khwiri ra mina, naswona i yini, Wena n’wana wa switshembiso swa mina leswi hlambanyiweke?
3  U nga nyiki vavasati ntamu wa wena lowukulu, ni tindlela ta wena eka leswi vangaka ku herisiwa ka tihosi.
4  A hi swa tihosi, Wena Lemuwele, a hi swa tihosi ku nwa vhinyo kumbe tindhuna leti tlakukeke ku vula va ku: “Xana swakunwa leswi pyopyaka swi kwihi?”
5  leswaku munhu a nwa kutani a rivala leswi lerisiweke kutani a soholota mhaka ya vana lava xanisekaka.
6  Humesani swakunwa leswi pyopyaka, mi nyika loyi a nga le kusuhi ni ku lova, ni lava va vavisekeke eka moya-xiviri mi va nyika vhinyo.
7  A a nwe kutani a rivala vusiwana byakwe, naswona a nga ha ku tsundzuki ku karhateka kakwe.
8  Pfula nomu wa wena u vulavula ni la nga vulavuriki, hi mhaka ya vanhu hinkwavo lava hundzaka kwalaho.
9  Pfula nomu wa wena, avanyisa hi ku lulama, u rivalela nandzu wa la xanisekaka ni la nga xisiwana.
10  A nga kumiwa hi mani nsati la fanelekaka? Ntikelo wakwe wu wu tlula ekule wa tikorala.
11  Mbilu ya n’wini wakwe ya n’wi tshemba, naswona a ku na mpindzulo lowu pfumalekaka.
12  U hakele n’wini wakwe hi leswinene, hayi hi swo biha, emasikwini hinkwawo ya ku hanya kakwe.
13  U lave voya ni ntsembyana, naswona u endla leswi mavoko yakwe ma tsakelaka ku swi endla.
14  U fana ni swikepe swa mubindzuri. U tisa swakudya swi huma ekule.
15  U pfuka ka ha ri vusiku, kutani a nyika vandyangu wakwe swakudya, ni xiphemu lexi averiweke malandza yakwe ya vanhwanyana.
16  U vone nsimu kutani a yi xava; u rime nsimu ya vhinya yi va mbhandzu wa mavoko yakwe.
17  U khame masenge hi ntamu, naswona u tiyisa mavoko yakwe.
18  U swi lemukile leswaku bindzu rakwe i rinene; rivoni rakwe a ri timeki nivusiku.
19  Voko rakwe u ri tshambulutele enhongeni yo luka, naswona u khome nhonga ya ku swula hi mavoko yakwe.
20  Xandla xakwe u xi tshambulutele eka munhu la xanisekaka, ni voko rakwe u ri tshambulutele eka xisiwana.
21  A nga chavi gamboko hikwalaho ka vandyangu wakwe, hikuva vandyangu wakwe hinkwavo va ambale tinguvu timbirhi.
22  U tiendlele swiandlalo. Swiambalo swakwe i ntsembyana ni voya lebyi pendiweke byi va bya xivunguvungu.
23  N’wini wakwe i munhu la tiviwaka etinyangweni, loko a tshama ehansi ni vakulukumba va tiko.
24  U endle ni tinguvu ta le ndzeni kutani a ti xavisa, van’wamabindzu u va nyike mavamba.
25  Ntamu ni ku vangama i swiambalo swakwe, naswona u hleka siku leri landzelaka.
26  Nomu wakwe u wu pfule hi vutlhari, naswona nawu wa musa wa rirhandzu wu le ririmini rakwe.
27  U languta leswi endlekaka eka vandyangu wakwe, naswona a nga xi dyi xinkwa xa vulolo.
28  Vana vakwe va pfukile kutani va n’wi vula la tsakeke; n’wini wakwe wa pfuka, kutani a n’wi dzunisa.
29  Ku ni vanhwanyana vo tala lava tikombiseke va faneleka, kambe wena—u le henhla ka vona hinkwavo.
30  Vuxongi byi nga ha va vunwa, ku saseka ku nga ha va vuhava; kambe wansati la chavaka Yehovha hi yena loyi a tikumelaka ku dzunisiwa.
31  N’wi nyikeni mihandzu ya mavoko yakwe, naswona mintirho yakwe a yi n’wi dzunise ni le tinyangweni.
21  Mbilu ya hosi yi fana ni swinambyana swa mati evokweni ra Yehovha. Yi hundzukela kun’wana ni kun’wana laha yi ku tsakelaka.
2  Ndlela yin’wana ni yin’wana ya munhu yi lulamile ematihlweni yakwe, kambe Yehovha u pimanyeta timbilu.
3  Yehovha u tsaka ngopfu loko ku endliwa swo lulama ni vuavanyisi, ku tlula xitlhavelo.
4  Mahlo lama titlakusaka ni mbilu leyi tikurisaka, rivoni ra lavo homboloka, i xidyoho.
5  Kunene makungu ya lava va gingiritekaka ma endla leswi pfunaka, kambe un’wana ni un’wana la hatlisaka ngopfu, hakunene u ta wela eku pfumaleni.
6  Ku kuma xuma hi ririmi ra vunwa i moya lowu hungaka, eka lava va lavaka rifu.
7  Leswi swi tekiweke hi lavo homboloka swi ta va koka, hikuva va ale ku endla vululami.
8  Munhu, la nga mufambi, u hombolokile endleleni yakwe; kambe lowo tenga u lulamile entirhweni wakwe.
9  Swa antswa ku tshama eyinhleni ya lwangu ematshan’weni ya ku tshama ni nsati wa timholovo, endlwini yin’we.
10  Moya-xiviri wa lowo homboloka wu navele swo biha; munhu-kulobye a nge kombiwi tintswalo ematihlweni yakwe.
11  La nga riki na ntokoto wa tlharihisiwa loko a riha muhlekuri; naswona munhu u kuma vutivi hi ku twisisa munhu la tlhariheke.
12  La Lulameke u ehleketela yindlu ya lowo homboloka, a wisela lavo homboloka ekhombyeni ra vona.
13  Loko ku ri munhu la sivaka ndleve yakwe leswaku a nga xi twi xirilo xa xisiwana, na yena u ta vitana kambe a nge hlamuriwi.
14  Nyiko leyi humesiwaka exihundleni yi hlula ku hlundzuka; ni xifumbarheriso exifuveni, xi hlula vukarhi lebyikulu.
15  Swa n’wi tsakisa la lulameke ku endla leswi lulameke, kambe ku ni khombo eka lava va hanyaka hi swo biha.
16  Loko ku ri munhu la hambukaka endleleni ya ku twisisa, u ta wisa enhlengeletanweni ya lava va hluriweke hi rifu.
17  Loyi a rhandzaka mintsako u ta va xihunguki; loyi a rhandzaka vhinyo ni mafurha a nge ri kumi rifuwo.
18  Lowo homboloka i nkutsulo eka loyi a lulameke; naswona loyi a xengaka u siva ndhawu ya lavo lulama.
19  Swa antswa ku tshama etikweni leri nga mananga ematshan’weni ya ku tshama ni nsati wa timholovo, la dyisaka mbitsi.
20  Xuma lexi navelekaka ni mafurha swi le vutshan’weni bya lowo tlhariha, kambe xihunguki xi ta swi mita.
21  Loyi a lavaka ku lulama ni musa wa rirhandzu u ta kuma vutomi, ku lulama ni ku vangama.
22  Lowo tlhariha u khandziyele makhumbi ya muti wa vavanuna va matimba, leswaku a ta ehlisa ntamu wa ntshembo wa wona.
23  Loyi a hlayisaka nomu wakwe ni ririmi rakwe u hlayisa moya-xiviri wakwe leswaku wu nga ngheni emaxangwini.
24  Mutikurisi la tikukumuxaka ni ku tidya i vito ra loyi a endlaka hi ku hlundzuka ka ku tikukumuxa.
25  Ku navela ka lolo ku ta ri dlayisa, hikuva mavoko ya rona ma ale ku tirha.
26  Ri vonake ri navele ngopfu siku hinkwaro, kambe la lulameke wa nyika a nga ali na nchumu.
27  Xitlhavelo xa lavo homboloka i nchumu lowu nyenyetsaka. Ngopfu-ngopfu loko munhu a xi tisa ni ku tikhoma ko biha.
28  Mbhoni leyi hembaka yi ta lova, kambe munhu la yingisaka u ta vulavula hi masiku.
29  Munhu wo homboloka u ni nghohe ya vurhena, kambe lowo lulama u ta simeka tindlela takwe ti tiya.
30  Vutlhari a byi kona, hambi ku ri ku twisisa, kumbe kungu leri nga lwaka na Yehovha.
31  Hanci i nchumu lowu lunghiseleriweke siku ra nyimpi, kambe ku ponisa i ka Yehovha.
25  Leswi i swivuriso swa Solomoni leswi vanhu va Hezekiya hosi ya Yuda va swi kopululeke:
2  Ku vangama ka Xikwembu i ku hlayisa mhaka yi ri xihundla, naswona ku vangama ka hosi i ku lavisisa mhaka.
3  Matilo i ya ku tlakuka ni misava i ya vuenti, naswona mbilu ya tihosi, a yi lavisiseki.
4  A ku susiwe swipambe eka silivhere, kutani hinkwayo ka yona yi ta huma yi tengile.
5  A ku susiwe lowo homboloka emahlweni ka hosi, kutani xiluvelo xa yona xi ta simekiwa xi tiya hi ku lulama.
6  U nga tiendli u xiximeka emahlweni ka hosi, naswona u nga yimi endhawini ya lavakulu.
7  Hikuva swa antswa loko yona yi ku byela yi ku: “Tlhandlukela haleno,” ematshan’weni ya leswaku yi ku tsongahata emahlweni ka munhu wa xiyimo xa le henhla loyi mahlo ya wena ma n’wi voneke.
8  U nga hatliseli ku ya tenga nandzu, leswaku emakumu u nga kanakani malunghana ni leswi u nga ta swi endla loko munhu-kuloni a ku tsongahata.
9  Rivalelana ni munhu-kuloni, naswona u nga xi hlavuteli xihundla xa un’wana;
10  leswaku loyi a yingisaka a nga ku khomisi tingana ni xiviko xa wena xo biha xi nga ha tsundzukiwi.
11  Rito leri vuriweke hi nkarhi wa kona ri fana ni maapula ya nsuku exibyeni xa silivhere.
12  Xingwavila xa tindleve xa nsuku, ni xin’wetsin’wetsi xa nsuku wo hlawuleka, i mutshinyi la tlhariheke endleveni leyi twaka.
13  Muyimeri la tshembekaka u fana ni ku titimela ka gamboko hi siku ra ntshovelo eka lava n’wi rhumaka, hikuva u vuyisa moya-xiviri wa vini wakwe.
14  Munhu la tibumaka malunghana ni nyiko ya mavunwa u fana ni mapapa lama nga ni nkahelo ni mheho leyi nga riki na maboboma.
15  Ndhuna yi kuceteriwa hi ku lehisa mbilu, naswona ririmi ro rhula ri nga tshova rhambu.
16  Xana u kume vulombe? Dyana lebyi byi ku eneleke, leswaku u nga dyi byo tala ngopfu kutani u boheka ku byi hlanta.
17  U nga tati nenge endlwini ya munhu-kuloni, lerova u nga n’wi phirhwi kutani a ku venga.
18  Munhu la nyikelaka vumbhoni bya mavunwa ku lwa ni munhu-kulobye u fana ni muchizo wa nyimpi ni banga leri karihaka.
19  Ntshembo wa loyi a xengaka hi siku ra maxangu wu fana ni tino leri tshovekeke ni nenge lowu rhurhumelaka.
20  Loyi a hluvulaka nguvu hi siku ro titimela u fana ni ntsuvi ehenhla ka alkali ni muyimbeleri la yimbelelaka tinsimu ehenhla ka mbilu leyi dzwihaleke.
21  Loko munhu la ku vengaka a ri ni ndlala, n’wi nyike xinkwa a dya; loko a ri ni torha, n’wi nyike mati a nwa.
22  Hikuva u hlengeleta makala enhlokweni yakwe, kutani Yehovha u ta ku hakela.
23  Mheho ya le n’walungwini yi tisa maboboma onge hiloko yi ma tisa hi switlhavi swa ku veleka; naswona ririmi leri paluxaka xihundla, ri vanga xikandza lexi hlundzukeke.
24  Swa antswa ku tshama eyinhleni ya lwangu ematshan’weni ya ku tshama ni nsati wa timholovo, endlwini yin’we.
25  Xiviko lexinene lexi humaka etikweni ra le kule, xi fana ni mati yo titimela eka moya-xiviri lowu karhaleke.
26  Loko lowo lulama a tshetsheleka emahlweni ka lowo homboloka, u va xihlovo lexi thyakeke ni xihlovo lexi onhakeke.
27  Ku dya vulombe byo tala a hi swinene; ni vanhu loko va lavisisa ku vangama ka vona, xana i ku vangama?
28  Munhu la nga swi kotiki ku lawula moya wakwe u fana ni muti lowu boxekeke, lowu nga riki na rirhangu.
13  N’wana u tlharihile loko ku ri ni ndzayo ya tatana, kambe muhlekuri hi loyi a nga ku yingisangiki ku tshinyiwa.
2  Munhu u ta dya leswinene emihandzwini ya nomu wakwe, kambe moya-xiviri wa lava va xengaka i madzolonga.
3  Loyi a rindzaka nomu wakwe u hlayisa moya-xiviri wakwe. Loyi a yi pfulaka swinene milomu yakwe—u ta lovisiwa.
4  Lolo ri tikombisa ri navela, kambe moya-xiviri wa rona a wu na nchumu. Hambiswiritano, moya-xiviri wa la gingiritekaka wu ta nonisiwa.
5  Lowo lulama u venga rito ra vunwa, kambe lavo homboloka va endla hi ndlela leyi nyumisaka kutani va tinyumisa hi voxe.
6  Ku lulama ku hlayisa la nga riki na khombo endleleni yakwe, kambe vuhomboloki hi byona byi vavisaka mudyohi.
7  U kona la tiendlaka la fuweke kasi a nga na nchumu nikatsongo; u kona loyi a tiendlaka onge a nga na nchumu, kasi u ni swilo swo tala swa nkoka.
8  Nkutsulo wa moya-xiviri wa munhu i rifuwo rakwe, kambe loyi a pfumalaka a nga ku yingisanga ku tshinyiwa.
9  Ku vonakala ka lavo lulama ku ta tsaka; kambe rivoni ra lavo homboloka—ri ta timiwa.
10  Munhu u vanga nyimpi hi ku tikukumuxa ntsena, kambe eka lava va kanelaka swin’we ku ni vutlhari.
11  Swilo swa nkoka leswi vangiwaka hi vuhava a swi talanga, kambe loyi a hlengeletaka hi voko hi yena la andzisaka.
12  Ku langutela loku tlheriseriwaka endzhaku ku vabyisa mbilu, kambe xilo lexi naveriwaka i murhi wa vutomi loko xi kumeka.
13  Loyi a languteleke rito ehansi, ku ta tekiwa xitiyisekiso xa nandzu eka yena; kambe loyi a chavaka xileriso hi yena la nga hakeriwa.
14  Nawu wa lowo tlhariha i xihlovo xa vutomi, leswaku wu kendlusa munhu entlhan’wini wa rifu.
15  Ku twisisa lokunene ku tisa tintswalo, kambe ndlela ya lava va xengaka yi ni magombogombo.
16  Un’wana ni un’wana wo tlhariha u ta endla swilo hi ku tiva, kambe xihunguki xi ta hangalasa vuphukuphuku hinkwako-nkwako.
17  Murhumiwa wo homboloka u ta wela evubihini, kambe muyimeri la tshembekaka wa horisa.
18  Loyi a honisaka ndzayo u va ni vusiwana ni tingana, kambe loyi a hlayisaka ku tshinyiwa hi yena la vangamisiwaka.
19  Loko ku navela ku hetiseka ku tsakisa moya-xiviri; kambe ku fularhela swo biha i nchumu lowu nyenyetsaka eka swihunguki.
20  Loyi a fambaka ni vanhu vo tlhariha u ta tlhariha, kambe loyi a tirhisanaka ni lavo hunguka, a swi nge n’wi fambeli kahle.
21  Vadyohi va hlongorisiwa hi khombo, kambe lavanene va hakeriwa hi leswinene.
22  Loyi a nga lonene u ta siya ndzhaka eka vana va vana, naswona rifuwo ra mudyohi i nchumu lowu hlengeleteleriwaka lowo lulama.
23  Nsimu leyi rimiweke ya vanhu lava pfumalaka yi humesa swakudya swo tala ngopfu, kambe u kona la kukuriwaka hikwalaho ko pfumaleka ka vuavanyisi.
24  Loyi a nga tirhisiki nkhavi u venga n’wana wakwe, kambe loyi a n’wi rhandzaka wa n’wi lava leswaku a n’wi laya.
25  Lowo lulama u dya a enerisa moya-xiviri wakwe, kambe khwiri ra lowo homboloka a ri nge vi na nchumu.
14  Wansati la tlhariheke hakunene, u ake yindlu yakwe, kambe loyi a nga xiphukuphuku wa yi hirimuxa hi mavoko yakwe.
2  Loyi a fambaka hi vululami byakwe u chava Yehovha, kambe loyi a hombolokeke etindleleni takwe wa N’wi nyumisa.
3  Nhonga ya ku titlakusa yi le non’wini wa xiphukuphuku, kambe milomu ya lavo tlhariha yi ta va rindza.
4  Laha ku nga riki na tihomu, xidyelo xa basa, kambe ntshovelo wa tala hikwalaho ka matimba ya nkunzi.
5  Mbhoni yo tshembeka hi leyi yi nga ta ka yi nga vulavuli vunwa, kambe mbhoni yo hemba yi tisungulela mavunwa.
6  Muhlekuri a a lava ku kuma vutlhari, kambe a byi kona; kambe vutivi i nchumu wo olova eka loyi a twisisaka.
7  Suka emahlweni ka xihunguki, hikuva a wu nge yi lemuki milomu ya vutivi.
8  Vutlhari bya lowo tlhariha i ku twisisa ndlela yakwe, kambe vuphukuphuku bya swihunguki i vuxisi.
9  Swiphukuphuku hi lava va hlekulaka nandzu, kambe ku ni ntwanano exikarhi ka lavo lulama.
10  Mbilu ya wu lemuka mbitsi wa moya-xiviri wa munhu, naswona a nga kona mufambi la nga nghenaka eku tsakeni ka yona.
11  Yindlu ya vanhu vo homboloka yi ta lovisiwa, kambe ntsonga wa lavo lulama wu ta kateka.
12  Ku ni ndlela leyi lulameke emahlweni ka munhu, kambe endzhaku ka sweswo makumu ya yona i tindlela ta rifu.
13  Hambiloko mbilu yi hleka, yi nga ha va yi twa ku vava; naswona makumu ya ku tsaka i gome.
14  Loyi a pfumalaka ripfumelo embilwini u ta enerisiwa hi makumu ya tindlela takwe, kambe munhu lonene hi makumu ya mintirho yakwe.
15  Un’wana ni un’wana la nga riki na ntokoto u pfumela rito rin’wana ni rin’wana, kambe lowo tlhariha u xiyisisa magoza yakwe.
16  Lowo tlhariha wa chava kutani a fularhela vubihi, kambe xihunguki xa hlundzuka kutani xi titshemba.
17  Loyi a hatliselaka ku hlundzuka u ta endla vuphukuphuku, kambe munhu la nga ni vuswikoti byo ehleketa wa vengiwa.
18  Lava nga riki na ntokoto kunene va ta kuma vuphukuphuku, kambe lavo tlhariha va ta rhwala vutivi byi va xifunengeto xa nhloko.
19  Vanhu vo biha va ta boheka ku nkhinsama emahlweni ka lavanene, ni vanhu vo homboloka etinyangweni ta lowo lulama.
20  Loyi a pfumalaka u vengiwa ni hi munhu-kulobye, kambe va tele vanakulobye va munhu la fuweke.
21  Loyi a n’wi langutelaka ehansi munhu-kulobye wa dyoha, kambe wa tsaka loyi a va kombaka tintswalo lava xanisekaka.
22  Xana lava va kunguhataka mano yo biha a va tsendzeleki? Kambe ku ni musa wa rirhandzu ni ntiyiso eka lava va kunguhataka leswinene.
23  Ku ni vuyelo lebyinene eka ku tikarhata ka muxaka wun’wana ni wun’wana, kambe rito ra milomu ntsena ri helela eku pfumaleni.
24  Harhi ya lavo tlhariha i rifuwo ra vona; vuphukuphuku bya swihunguki i vuphukuphuku.
25  Mbhoni ya ntiyiso yi kutsula mimoya-xiviri, kambe muxisi u tisungulela mavunwa manene.
26  Ku chava Yehovha ku tisa ntshembo lowukulu, naswona ku ta va ni vutumbelo bya vana vakwe.
27  Ku chava Yehovha i xihlovo xa vutomi, leswaku u fularhela mintlhamu ya rifu.
28  Loko vanhu va tele, hosi ya saseka, kambe loko vaaki va nga ri kona, ndhuna leyi tlakukeke ya lovisiwa.
29  Loyi a hlwelaka ku hlundzuka u ni ku twisisa lokukulu, kambe loyi a helaka mbilu u engetela vuphukuphuku.
30  Mbilu yo rhula i vutomi bya xivumbiwa xa nyama lexi hanyaka, kambe mavondzo i ku bola ka marhambu.
31  Loyi a dyelelaka xisiwana u rhukana Muendli wa xona, kambe loyi a kombisaka tintswalo eka xisiwana wa N’wi vangamisa.
32  Lowo homboloka u ta susumeteriwa ehansi hikwalaho ka vubihi byakwe, kambe lowo lulama u ta kuma vutumbelo eku tshembekeni kakwe.
33  Ku ni vutlhari embilwini ya loyi a twisisaka, naswona swihunguki swa byi tiva.
34  Ku lulama hi kona ku tlakusaka tiko, kambe xidyoho i nchumu lowu nyumisaka eka vanhu va matiko.
35  Ku tsaka ka hosi ku le ka nandza la endlaka hi ku twisisa, kambe ku hlundzuka kakwe ku va ehenhla ka loyi a endlaka hi ndlela leyi nyumisaka.
29  Munhu la tshinyiwaka hi ku phindha-phindha kambe a nonon’hwisa nhamu, u ta tshoveka hi xitshuketa, a nge hanyi.
2  Loko lavo lulama va tala, vanhu va tsaka; kambe loko lowo homboloka a fuma, vanhu va va ni nhlomulo.
3  Munhu la rhandzaka vutlhari u tsakisa tata wakwe, kambe loyi a nga ni vunakulobye ni tinghwavava, u lovisa swilo swa nkoka.
4  Hosi yi endla tiko ri tshama ri yimile hi vululami, kambe munhu wa swifumbarheriso wa ri hirimuxa.
5  Munhu la tiyeke emirini la kurisaka nakulobye u tiandlalela rikoka emilengeni.
6  Ku tlula nawu ka munhu wo biha, ku ni ntlhamu, kambe lowo lulama u ba nkulungwana, naswona u tsakile.
7  Lowo lulama wa xi tiva xirilo xa swisiwana. Loyi a hombolokeke a nga ehleketi hi vutivi byo tano.
8  Vanhu va mavulavulelo ya ku tibuma va hisa muti, kambe lavo tlhariha va tlherisa ku hlundzuka.
9  Loko munhu wo tlhariha a nghene ehubyeni ni xiphukuphuku—wa tsaka a tlhela a hleka, kambe a ku na ku wisa.
10  Vanhu lava nga ni torha ra ngati va venga un’wana ni un’wana la pfumalaka xisandzu; loko ku ri lavo lulama, va hambeta va lava moya-xiviri wa un’wana ni un’wana.
11  Xihunguki xi humesa moya wa xona hinkwawo, kambe lowo tlhariha u tshama a rhulile ku fika emakumu.
12  Loko mufumi a nyikela nyingiso eka marito ya vunwa, hinkwavo lava n’wi tirhelaka va ta va vo homboloka.
13  Munhu la pfumalaka ni munhu la tshikilelaka va hlanganile; kambe Yehovha u voninga mahlo ya vona havambirhi.
14  Loko hosi yi avanyisa swisiwana hi ku landza ntiyiso, xiluvelo xa yona xi ta simekiwa xi tiya hi nkarhi lowu nga heriki.
15  Nkhavi ni ku tshinya swi nyika vutlhari; kambe mufana la tshikiweke a ntshunxekile u ta n’wi khomisa tingana mana wakwe.
16  Loko lavo homboloka va tala, ku tlula nawu ka andza; kambe lavo lulama va ta vona ku wa ka vona.
17  Bana n’wana wa wena, kutani u ta ku wisisa, naswona u ta wu tsakisa swinene moya-xiviri wa wena.
18  Laha ku nga riki na xivono, vanhu a va lawuleki, kambe va tsaka lava hlayisaka nawu.
19  Nandza a nge pfumeli ku lulamisiwa hi marito ntsena, hikuva wa twisisa kambe a nga yingisi.
20  Xana u vone munhu la hatlisaka ku vula xo karhi? Ku ni ntshembo hi xihunguki ku tlula yena.
21  Loko munhu a lema nandza wakwe ku sukela evuntshweni, evuton’wini byakwe lebyi landzelaka u ta va la nga nkhensiki.
22  Munhu la talaka ku hlundzuka u pfuxa mholovo, naswona un’wana ni un’wana la voyameleke evukarhini u wu tlula ngopfu nawu.
23  Ku titlakusa ka munhu wa la misaveni ku ta n’wi tsongahata, kambe loyi a titsongahataka emoyeni wakwe u ta vangama.
24  Loyi a tirhisanaka ni khamba u venga moya-xiviri wakwe. A nga ha twa xihlambanyo lexi fambisanaka ni ndzhukano, kambe a nga viki nchumu.
25  Ku chava vanhu swi veka ntlhamu, kambe loyi a tshembaka Yehovha u ta sirheleriwa.
26  Va tele lava va lavaka xikandza xa mufumi, kambe ku avanyisiwa ka vanhu ku huma eka Yehovha.
27  Munhu wo kala vululami i nchumu lowu nyenyetsaka eka lavo lulama, naswona loyi a lulameke endleleni yakwe i nchumu lowu nyenyetsaka eka lowo homboloka.
19  Un’wana ni un’wana la pfumalaka kambe a fambaka hi vutshembeki wa antswa ku tlula la hombolokeke emilon’wini, ni loyi a hungukeke.
2  Nakambe, a hi swinene leswaku moya-xiviri wu pfumala vutivi, naswona loyi a anghwetlaka hi milenge ya yena wa dyoha.
3  Vuphukuphuku bya munhu wa la misaveni byi gombonyokisa ndlela yakwe, naswona mbilu yakwe yi karihela Yehovha.
4  Rifuwo i nchumu lowu engetelaka vanakulobye vo ta-​la, kambe loyi a nga xisiwana u hambanisiwa ni nakulobye.
5  Mbhoni ya vunwa a yi nge poni ku xupuriwa, ni loyi a tisungulelaka mavunwa a nge poni.
6  Va tele lava tsakisaka munhu wa xiyimo xa le henhla, naswona hinkwavo i vanakulobye va munhu la humesaka tinyiko.
7  Vamakwavo va loyi a pfumalaka, hinkwavo va n’wi vengile. Vona ndlela leyi vanghana vakwe lavakulu va yeke ekule swinene na yena ha yona! U lava ku vula swo karhi; a va kona.
8  Loyi a kumaka mbilu u rhandza moya-xiviri wakwe. Loyi a rindzaka ku twisisa u ta kuma leswinene.
9  Mbhoni ya vunwa a yi nge poni ku xupuriwa, naswona loyi a tisungulelaka mavunwa u ta lova.
10  Vulovolovo a byi n’wi faneli un’wana ni un’wana la nga xihunguki. Hambi ku ri nandza a nge yi fumi hosana nikatsongo!
11  Kunene ku twisisa ka munhu ku vohlisa ku hlundzuka kakwe, naswona swi sasekile eka yena loko a nga wu tluli nawu.
12  Vukarhi bya hosi byi bonga ku fana ni xinghalana xa ntshiva, kambe vunene bya yona byi fana ni mberha ehenhla ka ximila.
13  N’wana la hungukeke u tisa maxangu eka tata wakwe, naswona timholovo ta wansati ti fana ni lwangu leri pfutaka, leri hlongolaka munhu.
14  Ndzhaka leyi humaka eka vatatana i yindlu ni rifuwo, kambe wansati wo tlhariha u huma eka Yehovha.
15  Vulolo byi tisa vurhongo lebyikulu, naswona moya-xiviri wo loloha wu ni ndlala.
16  Loyi a hlayisaka xileriso u hlayisa moya-xiviri wakwe; loyi a ti langutelaka ehansi tindlela takwe u ta dlayiwa.
17  Loyi a kombisaka xisiwana tintswalo u lomba Yehovha, naswona ndlela leyi a xi khomaka ha yona U ta yi tlherisela eka yena.
18  Bana n’wana wa wena loko ka ha ri ni ntshembo; naswona u nga swi naveli hi moya-xiviri wa wena ku n’wi dlaya.
19  La nga ni vukarhi lebyikulu u ta riha; hikuva loko wo n’wi kutsula, u ta tshamela ku swi endla hi ku phindha-phindha.
20  Yingisa xitsundzuxo u tlhela u amukela ndzayo, leswaku u ta tlhariha eka vumundzuku bya wena.
21  Ma tele makungu embilwini ya munhu, kambe i xitsundzuxo xa Yehovha lexi nga ta tshama xi ri kona.
22  Xilo lexi navelekaka eka munhu wa la misaveni i musa wakwe wa rirhandzu; naswona munhu la pfumalaka wa antswa ku tlula munhu la hembaka.
23  Ku chava Yehovha ku voyamela evuton’wini, naswona munhu u ta heta vusiku a enerisekile; a nge fikeriwi hi swo biha.
24  Lolo ri fihle voko ra rona enkambaneni; a ri swi koti ni ku ri vuyisa enon’wini wa rona.
25  U fanele u ba muhlekuri, leswaku la nga riki na ntokoto a ta tlhariha; naswona la twisisaka u fanela a tshinyiwa, leswaku a ta xiya vutivi.
26  Loyi a xanisaka tata wakwe ni loyi a hlongolaka mana wakwe i n’wana la nyumisaka ni ku khomisa tingana.
27  N’wananga, loko wo tshika ku yingisa ndzayo, sweswo swi ta vula ku hambuka emaritweni ya vutivi.
28  Mbhoni leyi nga pfuniki nchumu yi hlekula vululami, naswona nomu wa vanhu vo homboloka wu mita swo biha.
29  Vuavanyisi byi simekeriwe vahlekuri byi tiya, ni minkhavi enhlaneni wa swihunguki.
24  U nga va vondzoki vanhu vo biha, naswona u nga naveli ku tihlanganisa na vona.
2  Hikuva timbilu ta vona ti tshamela ku anakanyisisa hi ku phanga, naswona milomu ya vona yi tshamela ku vulavula swo biha.
3  Yindlu yi ta akiwa hi vutlhari, naswona yi ta simekiwa yi tiya hi ku twisisa.
4  Hi vutivi makamara ya le mpfungwe ma ta tala swilo hinkwaswo swa risima ni leswi tsakisaka swa nkoka.
5  Munhu la tlhariheke hi matimba i munhu la tiyeke emirini, naswona munhu wa vutivi u tiyisa matimba.
6  Hikuva u ta lwa nyimpi ya wena hi nkongomiso wa vutshila, naswona ku ni ku pona laha ku nga ni vatsundzuxi vo tala.
7  Eka xiphukuphuku vutlhari bya ntiyiso byi le henhla ngopfu; a xi nge wu pfuli nomu enyangweni.
8  Loko ku ri mani na mani la bohaka makungu yo endla swo biha, u ta vitaniwa n’wini lonkulu wa mianakanyo yo biha.
9  Ku tikhoma ko biha ka xiphukuphuku i xidyoho, naswona muhlekuri i nchumu lowu nyenyetsaka evanhwini.
10  Xana u tikombise u hele matimba hi siku ra maxangu? Matimba ya wena ma ta va matsongo.
11  Kutsula lava va yisiwaka eku feni; ni lava va tshetshelekelaka eku dlayiweni, Onge u nga va ponisa.
12  Loko wo tshuka u ku: “Waswivo! A hi nga swi tivi leswi,” xana loyi a pimanyetaka timbilu a nge swi xiyi, ni loyi a xiyaka moya-xiviri wa wena a nge swi tivi kunene a tlherisela munhu wa la misaveni hi ku ya hi ntirho wakwe?
13  N’wananga, dyana vulombe, hikuva i byinene; naswona veka xihlenge lexi tsokombelaka emalakeni ya wena.
14  Hi ndlela leyi fanaka, tiva vutlhari bya moya-xiviri wa wena. Loko u byi kumile, kutani kwalaho ku ni vumundzuku, naswona ntshembo wa wena a wu nge herisiwi.
15  Wena u nga fani ni lowo homboloka u tumbelela lowo lulama laha a tshamaka kona; u nga yi teki ndhawu yakwe yo wisela eka yona.
16  Hikuva lowo lulama a nga ha wa ka nkombo, kunene u ta pfuka; kambe lavo homboloka va ta khunguvanyisiwa hi khombo.
17  Loko nala wa wena a wa, u nga tsaki; naswona loko a khunguvanyeka, mbilu ya wena yi nga tsaki,
18  leswaku Yehovha a nga swi voni kutani swi va swo biha ematihlweni yakwe kutani a susa ku hlundzuka kakwe eka yena.
19  U nga va kariheli lava endlaka swo biha. U nga va naveli vanhu vo homboloka.
20  Hikuva a byi nge vi kona vumundzuku eka lowo biha; rivoni ra lavo homboloka ri ta timiwa.
21  N’wananga, chava Yehovha ni hosi. U nga tihlanganisi ni lava va cinca-cincaka.
22  Hikuva khombo ra vona ri ta fika hi xitshuketa, hikuva i mani la lemukaka ku herisiwa ka lava va cinca-cincaka?
23  Marito lawa i ya lava va tlhariheke: Ku ya hi nghohe loko u avanyisa a hi swinene.
24  Loyi a byelaka lowo homboloka a ku: “U lulamile,” vanhu va ta n’wi sandza, vanhu va matiko va ta n’wi sola.
25  Kambe lava n’wi tshinyaka va ta tsaka, naswona ku ta ta nkateko ni leswinene eka vona.
26  Loyi a angulaka hi ku kongoma u ta ntswontswa milomu.
27  Lunghiselela ntirho wa wena u ri ehandle, naswona wu endle wu lungheka wa ha ri ensin’wini. Endzhaku ka sweswo u ta tlhela u aka vandyangu wa wena.
28  U nga vi mbhoni leyi lwisanaka ni munhu-kuloni ku nga ri na xivangelo. Kutani u va xiphukuphuku hi milomu ya wena.
29  U nga vuli u ku: “Hilaha a endleke hakona eka mina, na mina ndzi ta endla hilaha ku fanaka eka yena. Ndzi ta tlherisela un’wana ni un’wana hi ku ya hi ndlela leyi a endlaka ha yona.”
30  Ndzi hundze hi le nsin’wini ya lolo ni le nsin’wini ya vhinya ya munhu la nga ni mbilu yo hunguka.
31  Kambe waswivo, hinkwayo ka yona yi humesa mfava. Swigatlu swi funengete vuandlalo bya yona, ni rirhangu ra yona ra maribye ri hirimuxiwile.
32  Kutani mina ndzi sungula ku languta; ndzi swi anakanya embilwini; ndzi languta, kutani ndzi kuma dyondzo:
33  Ku etlelanyana, ku khudzehelanyana, ku khondla mavoko leswaku u etlela,
34  vusiwana bya wena byi ta ta ku fana ni nsulavoya ni ku pfumala ka wena ku fana ni munhu la hlomeke.
5  N’wananga, yingisa vutlhari bya mina. Rhiya ndleve u yingisa ku twisisa ka mina,
2  leswaku u rindza vuswikoti bya ku ehleketa; onge milomu ya wena yi nga hlayisa vutivi.
3  Hikuva milomu ya wansati la nga tiviwiki yi hambeta yi thona kukota xihlenge xa vulombe, malaka yakwe ma olova ku tlula mafurha.
4  Kambe vuyelo lebyi kumekaka hikwalaho ka yena byi bava ku fana ni xibaha; byi kariha ku fana ni banga leri tsemaka matlhelo mambirhi.
5  Milenge yakwe yi rhelela eku feni. Milenge yakwe yi khomelela eSheol.
6  A nga anakanyisisi hi ntila wa vutomi. Mintila yakwe yi tsendzelekele lomu a nga ku tiviki.
7  N’wina vana, sweswi ndzi yingiseni naswona mi nga fularheli marito ya nomu wa mina.
8  Hlayisa ndlela ya wena yi ri ekule swinene na yena, naswona u nga tshineli ekusuhi ni nyangwa ya yindlu yakwe,
9  leswaku u nga nyiki van’wana xindzhuti xa wena, hambi ku ri malembe ya wena eka swilo leswi nga ni tihanyi;
10  leswaku vafambi va nga tienerisi hi matimba ya wena, hambi ku ri swilo leswi u swi kumeke hi ku vaviseka swi nga vi endlwini ya munhu wumbe,
11  hambi ku ri ku konya enkarhini lowu taka loko nyama ya wena ni miri wa wena swi hela.
12  Kutani u ta boheka ku vula u ku: “Ndzayo a ndzi yi venga swinene naswona mbilu ya mina a yi ku xiximi ku tshinyiwa!
13  A ndzi ri yingisanga rito ra valeteri va mina, naswona a ndzi yi rhiyanga ndleve ya mina ku yingisa vadyondzisi va mina.
14  Hi ku olova ndzi nghene evubihini bya mixaka hinkwayo exikarhi ka nhlengeletano ni ntshungu.”
15  Nwana mati lama humaka exihlobyeni xa wena ni mati lama pfelelaka ekheleni ra wena.
16  Xana swihlovo swa wena swi nga hangalaka ehandle ka tinyangwa, swinambyana swa wena swa mati emintsendzeleni?
17  A swi ve swa wena u ri wexe, swi nga vi swa vafambi lava u nga na vona.
18  Xihlovo xa wena xa mati a xi katekisiwe, u tsaka hi nsati wa vuntshwa bya wena,
19  mhunti leyi rhandzekaka ni nhongo yo xonga ya le ntshaveni. Mavele yakwe a ma ku pyopye minkarhi hinkwayo. Onge u nga tshama u nyanyukile nkarhi hinkwawo hi rirhandzu rakwe.
20  Kutani, ha yini wena n’wananga, u fanele u nyanyuka hikwalaho ka wansati la nga tiviwiki kumbe u angarha xifuva xa wansati wumbe?
21  Hikuva tindlela ta munhu ti le mahlweni ka mahlo ya Yehovha, naswona u anakanyisisa hi mintila yakwe hinkwayo.
22  Swihoxo swakwe swi ta phasa lowo homboloka, naswona u ta n’wi khoma hi mapindza ya xidyoho xakwe.
23  Hi yena la nga ta fa hikwalaho ka leswi ndzayo yi nga riki kona, naswona wa pepetseka hikwalaho ka vuphukuphuku byakwe byo tala.
15  Loko nhlamulo yi olova, yi tlherisa vukarhi, kambe rito leri tlhavaka ri pfuxa ku hlundzuka.
2  Ririmi ra lavo tlhariha ri endla leswinene hi vutivi, kambe nomu wa lavo hunguka wu phyaphyarha vuphukuphuku.
3  Mahlo ya Yehovha ma le ndhawini yin’wana ni yin’wana, ma tshama ma langute lavo biha ni lavanene.
4  Ririmi ro olova i murhi wa vutomi, kambe loko ri soholokile ri tshova moya.
5  Un’wana ni un’wana la nga xiphukuphuku a nga yi chavi ndzayo ya tata wakwe, kambe un’wana ni un’wana la yingisaka ku tshinyiwa u tlharihile.
6  Ku ni vuhlayiselo byo tala endlwini ya lowo lulama, kambe ntshovelo wa lowo homboloka wa fularheriwa.
7  Milomu ya lavo tlhariha yi tshamela ku hangalasa vutivi, kambe mbilu ya lavo hunguka a yi tano.
8  Xitlhavelo xa lavo homboloka i nchumu lowu nyenyetsaka eka Yehovha, kambe xikhongelo xa lavo lulama xa n’wi tsakisa.
9  Ndlela ya lowo homboloka i nchumu lowu nyenyetsaka eka Yehovha, kambe u rhandza loyi a endlaka swo lulama.
10  Ndzayo yi bihile eka loyi a tshikaka ndlela; un’wana ni un’wana la vengaka ku tshinyiwa u ta fa.
11  Sheol ni ndhawu ya ndzoviso swi le mahlweni ka Yehovha. Ngopfu-ngopfu timbilu ta vana va vanhu!
12  Muhlekuri a nga n’wi rhandzi loyi a n’wi tshinyaka. A nge yi eka lavo tlhariha.
13  Mbilu leyi tsakeke yi endla leswaku mombo wu languteka wu tsakile, kambe moya wa tshoveka hikwalaho ka ku vava ka mbilu.
14  Mbilu leyi twisisaka hi leyi yi lavisisaka vutivi, kambe nomu wa vanhu vo hunguka wu hlohlotela vuphukuphuku.
15  Hinkwawo masiku ya la xanisekaka ma bihile; kambe loyi a nga ni mbilu leyinene u tshama a ri ni nkhuvo.
16  Swa antswa ku va ni leswitsongo eku chaveni ka Yehovha ematshan’weni ya mphakelo wo tala kambe ku ri ni ku pfilunganyeka.
17  Matsavu ma antswa laha ku nga ni rirhandzu ematshan’weni ya nkunzi leyi wundleriweke exidyelweni kambe ku ri ni rivengo.
18  Munhu wo kariha u pfuxa mholovo, kambe loyi a hlwelaka ku hlundzuka u timela ku holova.
19  Ndlela ya lolo yi fana ni rihlampfu ra xigatlu, kambe ntila wa lavo lulama i ndlela leyi akiweke.
20  N’wana wo tlhariha hi loyi a tsakisaka tata wakwe, kambe munhu wo hunguka u n’wi langutela ehansi mana wakwe.
21  Vuphukuphuku bya tsakisa eka loyi a nga ni mbilu yo hunguka, kambe munhu la nga ni ku twisisa hi loyi a fambaka hi ku kongoma.
22  Makungu ma pfilunganyeka laha ku nga riki na ku kanerisana ka le xihundleni, kambe laha ku nga ni vatsundzuxi vo tala swilo swa humelela.
23  Munhu wa tsaka hi ku hlamula ka nomu wakwe, naswona rito leri fikeke hi nkarhi wa kona i rinene ngopfu!
24  Ndlela ya vutomi yi le henhla eka loyi a endlaka hi ku twisisa, leswaku a fularhela Sheol ehansi-hansi.
25  Yehovha u ta yi hirimuxa yindlu ya lava va titlakusaka, kambe u ta tiyisa ndzilakana wa noni.
26  Makungu ya lowo biha i nchumu lowu nyenyetsaka eka Yehovha, kambe marito lamanene ma basile.
27  Loyi a bindzulaka hi ndlela leyi nga lulamangiki u tisa khombo endlwini yakwe, kambe loyi a vengaka tinyiko u ta hambeta a hanya.
28  Mbilu ya lowo lulama ya anakanyisisa leswaku a ta hlamula; kambe nomu wa lavo homboloka wu phyaphyarha swilo swo biha.
29  Yehovha u le kule swinene ni lavo homboloka, kambe xikhongelo xa lavo lulama wa xi yingisa.
30  Ku vangama ka mahlo ku tsakisa mbilu; xiviko lexinene xi nonisa marhambu.
31  Ndleve leyi yingisaka ku tshinyiwa ka vutomi yi tshama exikarhi ka vanhu vo tlhariha.
32  Un’wana ni un’wana la papalataka ndzayo u bakanya moya-xiviri wakwe, kambe loyi a yingisaka ku tshinyiwa u kuma mbilu.
33  Ku chava Yehovha i ndzayo leyi yisaka evutlharini, naswona emahlweni ka ku vangama ku ni ku titsongahata.
20  Vhinyo i muhlekuri, swakunwa leswi pyopyaka swi ni matimba, naswona loyi swi n’wi pepetsekisaka a nga tlharihanga.
2  Ku chaviwa ka hosi ka bonga ku fana ni xinghalana xa ntshiva. Un’wana ni un’wana la yi hlundzukelaka u dyohela moya-xiviri wakwe.
3  I ku vangama eka munhu loko a tshika ku holova, kambe un’wana ni un’wana la nga xiphukuphuku u ta tinyiketela eka kona.
4  Lolo a ri nge rimi hikwalaho ka vuxika; ri ta va ri kombela hi nkarhi wa ntshovelo, kambe ku ta va ku nga ri na nchumu.
5  Xitsundzuxo lexi nga embilwini ya munhu xi fana ni mati yo enta, kambe munhu wa ku twisisa hi loyi a nga ta xi humesa.
6  Vanhu vo tala, ha un’we-un’we va ta huwelela musa wa vona wa rirhandzu, kambe i mani la nga kumaka munhu wo tshembeka?
7  La lulameke u famba hi vutshembeki. Va tsaka vana vakwe lava n’wi landzelelaka.
8  Hosi yi tshama exiluvelweni xa vuavanyisi, yi hangalasa vubihi hinkwabyo hi mahlo ya yona.
9  I mani la nga vulaka a ku: “Ndzi basise mbilu ya mina; ndzi basile exidyohweni xa mina”?
10  Swipimo swa mixaka yimbirhi leswi hambaneke ni mimpimo ya mixaka yimbirhi leyi hambaneke ya efa​—hayimbirhi ka yona i nchumu lowu nyenyetsaka eka Yehovha.
11  Mufana u tiviwa hi ndlela leyi a hanyaka ha yona loko mintirho yakwe yi tengile naswona yi lulamile.
12  Ndleve leyi twaka ni tihlo leri vonaka—Yehovha u swi endle haswimbirhi.
13  U nga byi rhandzi vurhongo, leswaku u nga vi xisiwana. Pfula mahlo ya wena; xurha hi xinkwa.
14  “Swi bihile, swi bihile,” ku vula muxavi, naswona wa famba. Endzhaku ka sweswo wa tibuma.
15  Ku ni nsuku ni tikorala to tala; kambe milomu ya vutivi, i swibya swa risima.
16  Teka nguvu ya yena, loko wo tshuka u endle xitiyisekiso ni mufambi; kasi emhakeni ya wansati wumbe, teka xitiyisekiso xa nandzu eka yena.
17  Xinkwa lexi kumiweke hi mavunwa xi tsakisa munhu, kambe endzhaku ka sweswo nomu wakwe wu ta tala rikhwarha.
18  Makungu ma simekiwa ma tiya hi xitsundzuxo, naswona yana emahlweni u lwa nyimpi ya wena hi ku landza nkongomiso wa vutshila.
19  Loyi a famba-fambaka a lumbeta u paluxa xihundla; naswona u nga vi na xinakulobye ni loyi a yengiwaka hi milomu yakwe.
20  Loko ku ri loyi a rhukanaka tata wakwe ni mana wakwe, rivoni rakwe ri ta timiwa loko ku tshinela munyama.
21  Ndzhaka yi kumiwa hi makwanga eku sunguleni, kambe vumundzuku bya yona a byi nge katekisiwi.
22  U nga vuli u ku: “Ndzi ta tlherisela vubihi!” Tshemba Yehovha, u ta ku ponisa.
23  Swipimo swa mixaka yimbirhi leswi hambaneke i nchumu lowu nyenyetsaka eka Yehovha, naswona swikalo leswi xisaka a hi swinene.
24  Tindlela ta munhu la tiyeke emirini ti huma eka Yehovha. Loko ku ri munhu wa la misaveni, xana a nga yi xiya njhani ndlela yakwe?
25  I ntlhamu loko munhu wa la misaveni a hatlise a huwelela a ku, “Xa kwetsima,” endzhaku ka switshembiso leswi hlambanyiweke a voyamela eku kambisiseni.
26  Hosi yo tlhariha yi hangalasa vanhu vo homboloka, naswona yi khunguluxela vhilwa ehenhla ka vona.
27  Ku hefemula ka munhu wa la misaveni i rivoni ra Yehovha, leri lavisisaka hi vukheta tindlela hinkwato ta le swiphen’wini swa le ndzeni-ndzeni ka khwiri.
28  Musa wa rirhandzu ni ntiyiso—swi rindza hosi; naswona yi seketele xiluvelo xa yona hi musa wa rirhandzu.
29  Ku saseka ka majaha i matimba ya wona, naswona ku vangama ka vakulukumba i mpunga wa vona.
30  Ku boxa timbanga ku susa swo biha; ni minkhavi yi susa swiphemu swa le ndzeni-ndzeni ka khwiri.
1  Swivuriso swa Solomoni n’wana wa Davhida, hosi ya Israyele,
2  leswaku munhu a tiva vutlhari ni ndzayo, a twisisa marito ya vutlhari,
3  a amukela ndzayo leyi nyikaka ku twisisa, ku tshembeka, vuavanyisi ni vunene,
4  a nyika vutlhari eka lava nga riki na ntokoto, a nyika jaha vutivi ni vuswikoti byo ehleketa.
5  Munhu wo tlhariha u ta yingisa a tlhela a amukela swiletelo leswi engetelekeke, munhu la twisisaka hi loyi a amukelaka nkongomiso wa vutshila,
6  leswaku a twisisa xivuriso ni rito ro nonon’hwa, marito ya tintlhari ni mawetana ya tona.
7  Ku chava Yehovha i masungulo ya vutivi. Vutlhari ni ndzayo i swilo leswi swiphukuphuku swi swi languteleke ehansi.
8  N’wananga, yingisa ndzayo ya tata wa wena, naswona u nga wu fularheli nawu wa mana wa wena.
9  Hikuva swona i harhi leyi kokaka mahlo enhlokweni ya wena ni sindza ra risima enhan’wini ya wena.
10  N’wananga, loko vadyohi va ringeta ku ku kanganyisa, u nga pfumeli.
11  Loko va hambeta va ku: “Famba na hina. A hi tumbeleleni leswaku hi halata ngati. A hi tumbeleleni vanhu lava nga riki na nandzu, ku nga ri na xivangelo.
12  A hi va miteni va ri karhi va hanya ku fana na Sheol, hinkwavo ka vona, ku fana ni lava va rhelelaka emugodini.
13  A hi kumeni mixaka hinkwayo ya swilo swa risima, swa nkoka. A hi tateni tindlu ta hina hi swilo leswi phangiweke.
14  U fanele u hoxa vuhlolotwana bya wena exikarhi ka hina. A ku ve ni nkwama wun’we ntsena wa hina hinkwerhu”—
15  n’wananga, u nga fambi na vona. U nga kandziyi endleleni ya vona.
16  Hikuva milenge ya vona yi tsutsumela evubihini lebyikulu, naswona va anghwetlela ku ya halata ngati.
17  Hikuva rikoka ri andlaleriwe swa hava emahlweni ya xilo lexi nga ni timpapa.
18  Hikwalaho vona va tumbelela ku halata ngati ya lava; va tumbelela mimoya-xiviri ya vona.
19  Hikwalaho ti tano tindlela ta munhu un’wana ni un’wana la bindzulaka hi ndlela leyi nga lulamangiki. Ti herisa moya-xiviri wa vini va tona.
20  Vutlhari bya ntiyiso byi hambeta byi huwelela hi matimba exitarateni. Byi hambeta byi humesa rito ra byona emintsendzeleni.
21  Byi huwelela byi ri ehenhla emakumu ka switarata leswi nga ni huwa. Byi humesa marito ya byona byi ri evunghenweni bya tinyangwa ta muti:
22  “Xana n’wina lava nga riki na ntokoto mi ta hambeta mi rhandza ku pfumala ntokoto ku fikela rini, naswona n’wina vahlekuri mi ta hambeta mi navela ku hlekula hi ku kongoma ku fikela rini, n’wina lava hungukeke mi ta hambeta mi venga vutivi ku fikela rini?
23  Hundzukani loko ndzi mi tshinya. Kutani ndzi ta endla leswaku moya wa mina wu twala eka n’wina; ndzi ta mi tivisa marito ya mina.
24  Hikuva ndzi huwelerile kambe mi ya emahlweni mi ala, ndzi tshambulute voko ra mina kambe a nga kona la nyikelaka nyingiso,
25  naswona mi hambeta mi honisa switsundzuxo swa mina hinkwaswo, ni ku tshinya ka mina a mi ku amukelanga,
26  loko ku ri mina, ndzi ta hleka khombo ra n’wina, ndzi ta vungunya loko ku ta swilo leswi mi swi chavaka,
27  loko leswi mi swi chavaka swi ta kukota xidzedze, naswona khombo ra n’wina ri fika laha kukota xidzedze lexikulu, loko maxangu ni minkarhi yo nonon’hwa swi mi wela.
28  Enkarhini wolowo va ta hambeta va ndzi vitana, kambe a ndzi nge hlamuli; va ta hambeta va ndzi lava, kambe a va nge ndzi kumi,
29  hikwalaho ka leswi va vengeke vutivi, nileswi va nga ku hlawulangiki ku chava Yehovha.
30  A va xi amukelanga xitsundzuxo xa mina; ku tshinya ka mina hinkwako a va ku xiximanga.
31  Kutani va ta dya mihandzu ya ndlela ya vona, va ta tala switsundzuxo swa vona vini.
32  Hikuva ku xandzuka ka lava va nga riki na ntokoto hi kona ku nga ta va dlaya, naswona ku nga khathali ka xihunguki hi kona ku nga ta va lovisa.
33  Loko ku ri loyi a ndzi yingisaka, u ta tshama a sirhelelekile naswona a nge kavanyetiwi hi ku chava khombo.”
2  N’wananga, loko wo amukela marito ya mina naswona u teka swileriso swa mina swi ri ni ntikelo,
2  leswaku u yingisa vutlhari hi ndleve ya wena, leswaku u voyamisela mbilu ya wena eku twisiseni;
3  ku tlula kwalaho, loko u vitana ku twisisa naswona u nyikela rito ra wena eku twisiseni,
4  loko u hambeta u ku lava kukota silivhere, naswona u ku lavisisa kukota xuma lexi fihliweke,
5  hi ndlela yoleyo u ta twisisa ku chava Yehovha, u ta kuma vutivi bya Xikwembu.
6  Hikuva Yehovha u nyika vutlhari; enon’wini wakwe ku ni vutivi ni ku twisisa.
7  Lavo lulama u ta va hlengeletela vutlhari lebyi pfunaka; i xitlhangu eka lava va fambaka hi vutshembeki,
8  hi ku hlayisa tindlela ta vuavanyisi, naswona u ta rindza ndlela ya lavo tshembeka va yena.
9  Emhakeni yoleyo u ta twisisa ku tshembeka, vuavanyisi ni vunene, ndlela hinkwayo ya leswinene.
10  Loko vutlhari byi nghena embilwini ya wena ni vutivi byi tsakisa moya-xiviri wa wena,
11  vuswikoti byo ehleketa byi ta ku rindza, ku twisisa ku ta ku hlayisa,
12  ku ku kutsula endleleni yo biha, eka munhu la vulavulaka swilo leswi humeke endleleni,
13  eka lava va tshikaka tindlela ta vululami leswaku va famba etindleleni ta munyama,
14  eka lava va tsakelaka ku endla swo biha, lava va tsakaka hi swilo leswi humeke endleleni, swa vubihi;
15  lava tindlela ta vona ti hombolokeke, naswona va kanganyisaka endleleni ya vona ya ntolovelo;
16  ku ku kutsula eka wansati la nga tiviwiki, eka wansati wumbe la endleke marito yakwe ma rhelela,
17  la siyaka munghana wakwe lonkulu wa le vuntshweni byakwe ni loyi a rivaleke ntwanano wa Xikwembu xakwe.
18  Hikuva yindlu ya yena yi mbombomela eku feni ni tindlela takwe eka lava va hluriweke hi rifu.
19  A nga kona loyi a nga ta vuya eka lava va tivaneke na yena, naswona a va nge he ngheni etindleleni ta lava va hanyaka.
20  Xikongomelo hi leswaku u famba hi ndlela ya vanhu lavanene ni ku hlayisa tindlela ta lavo lulama.
21  Hikuva lavo lulama hi vona lava nga ta tshama emisaveni, naswona lava va pfumalaka xisandzu hi vona lava nga ta sala eka yona.
22  Loko ku ri lavo homboloka, va ta dlayiwa emisaveni; kasi loko ku ri vaxengi, va ta tsuvuriwa eka yona.
3  N’wananga, u nga wu rivali nawu wa mina, naswona onge mbilu ya wena yi nga hlayisa swileriso swa mina,
2  hikuva u ta engeteriwa masiku yo leha, malembe ya vutomi ni ku rhula.
3  Musa wa rirhandzu ni ntiyiso swi nga ku sukeli. Swi tsimbelele enhan’wini ya wena. Swi tsale ehenhla ka xiphepherhele xa mbilu ya wena,
4  kutani u kuma tintswalo ni ku twisisa lokunene ematihlweni ya Xikwembu ni le ka munhu wa la misaveni.
5  Tshemba Yehovha hi mbilu ya wena hinkwayo naswona u nga titshegi hi ku twisisa ka wena n’wini.
6  N’wi tivise tindlela ta wena hinkwato, kutani yena u ta lulamisa tindlela ta wena.
7  U nga vi la tlhariheke ematihlweni ya wena. Chava Yehovha u fularhela swo biha.
8  Onge ku nga va murhi enkaveni wa wena ni ku phyuphya emarhambyini ya wena.
9  Xixima Yehovha hi swilo swa wena swa nkoka ni swirhangana hinkwaswo swa ntshovelo wa wena hinkwawo.
10  Kutani vuhlayiselo bya nhundzu ya wena byi ta va ni nhundzu yo tala; naswona makhuwana ya wena ya le xikamelweni ma ta khapakhapa hi vhinyo leyintshwa.
11  Oho n’wananga, u nga yi bakanyi ndzayo ya Yehovha; u nga ku nyenyi ku tshinya kakwe,
12  hikuva loyi Yehovha a n’wi rhandzaka wa n’wi tshinya, hilaha tatana a endlaka hakona eka n’wana wakwe la n’wi tsakisaka.
13  Wa tsaka munhu la kumeke vutlhari, ni munhu la kumaka ku twisisa,
14  hikuva ku byi pindzula swa antswa ku ri ni ku pindzula silivhere ni ku byi kuma swi tlula ku kuma nsuku.
15  I byinene ku tlula tikorala, naswona hinkwaswo leswi tsakisaka swa wena a swi nge ringani na byona.
16  Ku leha ka masiku ku le vokweni ra byona ra xinene; naswona evokweni ra byona ra ximatsi ku ni rifuwo ni ku vangama.
17  Tindlela ta byona i tindlela ta ku tsakisa, naswona tindlela ta byona hinkwato i ku rhula.
18  I murhi wa vutomi eka lava va khomelelaka eka byona, naswona va ta vuriwa lava tsakeke lava va khomelelaka swi tiya eka byona.
19  Yehovha u simeke misava hi vutlhari. U simeke matilo ma tiya hi ku twisisa.
20  Hi vutivi byakwe swidziva swa mati swi hambanisiwe hi le xikarhi, ni tilo leri nga ni mapapa ri tshamela ku nisa swimpfulana.
21  N’wananga, swi nga tshuki swi suka ematihlweni ya wena. Hlayisa vutlhari lebyi pfunaka ni vuswikoti byo ehleketa,
22  swi ta va vutomi eka moya-xiviri wa wena ni vuxongi enhan’wini ya wena.
23  Hikwalaho u ta famba u sirhelelekile endleleni ya wena, ni nenge wa wena a wu nge khugunyi nchumu.
24  Nkarhi wun’wana ni wun’wana loko u etlela a wu nge chavi; kunene u ta etlela, naswona vurhongo bya wena byi ta nandziha.
25  A wu nge wu chavi nchumu lowu chavisaka wa xitshuketa, hambi ku ri xidzedze ehenhla ka lavo homboloka, hikuva xa ta.
26  Hikuva Yehovha, entiyisweni u ta va ntshembo wa wena, naswona u ta hlayisa nenge wa wena leswaku wu nga phasiwi.
27  U nga tshuki u ala ku va endlela leswinene lava swi va lulameleke, loko swi ri ematimbeni ya voko ra wena ku swi endla.
28  U nga tshuki u vula eka munhu-kuloni u ku: “Famba, u vuya mundzuku ndzi ta ku nyika,” loko u ri ni xo karhi.
29  U nga tshuki u kunguhatela munhu-kuloni swo biha, loko a titwa a sirhelelekile loko a tshame na wena.
30  U nga holovi na munhu ku nga ri na xivangelo, loko a nga ku endlanga swo biha.
31  U nga n’wi naveli munhu wa madzolonga, hambi ku ri ku hlawula yin’wana ya tindlela takwe.
32  Hikuva munhu la kanganyisaka i nchumu lowu nyenyetsaka eka Yehovha, kambe Yena u rhandza lavo lulama.
33  Ndzhukano wa Yehovha wu le ndlwini ya lowo homboloka, kambe u katekisa vutshamo bya lavo lulama.
34  Loko swi khumbana ni vahlekuri, yena u ta va hlekula; kambe lavo rhula u ta va komba tintswalo.
35  Lavo tlhariha va ta xiximiwa, kambe lavo hunguka va engetela tingana.
12  Loyi a rhandzaka ndzayo u rhandza vutivi, kambe loyi a vengaka ku tshinyiwa a nga anakanyi.
2  Lonene u amukeriwa hi Yehovha, kambe munhu wa mianakanyo yo homboloka u vuriwa wo homboloka.
3  A nga kona munhu loyi a nga simekiwaka a tiya hi swo homboloka; kambe loko ku ri rimitsu ra xisekelo ra lavo lulama, a ri nge tsekatsekisiwi.
4  Wansati la nga ni vuswikoti i harhi eka n’wini wakwe, kambe loyi a nyumisaka u fana ni ku bola emarhambyini yakwe.
5  Miehleketo ya lavo lulama i vuavanyisi; ku lawuriwa hi lavo homboloka i vuxisi.
6  Marito ya lavo homboloka ma tumbelela ngati, kambe nomu wa lavo lulama hi wona wu nga ta va kutsula.
7  Lavo homboloka va hluriwa, naswona a va ha ri kona, kambe yindlu ya lavo lulama yi ta tshama yi ri kona.
8  Hikuva munhu u ta dzunisiwa hikwalaho ka nomu wakwe wa vutlhari, kambe loyi a hombolokeke embilwini u ta hlekuriwa.
9  Wa antswa loyi a pfumalaka xindzhuti kambe a ri ni nandza ku ri ni loyi a tidzunisaka kambe a pfumala xinkwa.
10  Lowo lulama u khathalela moya-xiviri wa xifuwo xakwe, kambe tintswalo ta lavo homboloka ti ni tihanyi.
11  Loyi a rimaka misava yakwe u ta eneriseka hi xinkwa, kambe loyi a hlongorisaka swilo leswi nga pfuniki nchumu u ni mbilu yo hunguka.
12  Lowo homboloka u navele xilo lexi phasiweke hi vanhu vo biha; kambe loko ku ri rimitsu ra lavo lulama, ri veka mihandzu.
13  Munhu wo biha u yengiwa hi ku tlula nawu ka milomu, kambe lowo lulama wa huma emaxangwini.
14  U xurha hi leswinene leswi humaka eka mihandzu ya nomu wa munhu, ni leswi swi endliwaka hi mavoko ya munhu swi tlhelela eka yena.
15  Ndlela ya xiphukuphuku yi lulamile ematihlweni ya xona, kambe loyi a yingisaka xitsundzuxo u tlharihile.
16  I xiphukuphuku lexi twarisaka ku dyiwa hi mbitsi ka xona hi siku rero, kambe lowo tlhariha u funengeta tingana.
17  Loyi a vulavulaka swo tshembeka u ta vula swo lulama, kambe mbhoni ya vunwa, ya xisa.
18  U kona la vulavulaka handle ko anakanya ku fana ni ku tlhava ka banga, kambe ririmi ra lavo tlhariha ra horisa.
19  Nomu wa ntiyiso wu ta simekiwa wu tiya hi masiku, kambe ririmi ra mavunwa a ri nge tlhaveriwi hi dyambu.
20  Vuxisi byi le timbilwini ta lava va kunguhataka mano yo biha, kambe lava va kunguhataka ku rhula va tsaka.
21  Ku hava nchumu wo biha lowu nga ta wela lowo lulama, kambe lavo homboloka kunene va ta va ni makhombo yo tala.
22  Milomu ya vunwa i nchumu lowu nyenyetsaka eka Yehovha, kambe lava va endlaka hi ku tshembeka va n’wi tsakisa.
23  Munhu wo tlhariha u funengeta vutivi, kambe mbilu ya swihunguki yi huwelela vuphukuphuku.
24  Voko ra lava va gingiritekaka hi rona leri nga ta fuma, kambe voko leri lolohaka ri ta endla ntirho wo sindzisiwa.
25  Ku vilela embilwini ya munhu hi kona loku nga ta yi tshova, kambe rito lerinene ra yi tsakisa.
26  Lowo lulama u kambela madyelo yakwe, kambe ndlela ya lavo homboloka ya va tsendzelekisa.
27  Vulolo a byi nge swi hlongorisi swiharhi, kambe la gingiritekaka i rifuwo ra risima ra munhu.
28  Ku ni vutomi endleleni ya ku lulama, naswona riendzo a ri vuli rifu endleleni ya rona.
