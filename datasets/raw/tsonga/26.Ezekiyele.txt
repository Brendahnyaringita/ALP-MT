10  Ndzi ya emahlweni ndzi languta, kutani waswivo, exibakabakeni lexi a xi ri ehenhla ka nhloko ya makerubu a ku ri ni nchumu lowu fanaka ni ribye ra safiri, wu languteka ku fana ni xiluvelo, wu humelela ehenhla ka wona.
2  A ya emahlweni a byela munhu la ambaleke ntsembyana, a ku: “Nghena exikarhi ka mavhilwa, ehansi ka makerubu, u tata mavoko ya wena hamambirhi hi makala ya ndzilo lowu nga exikarhi ka makerubu, u ma tsutsuxa ehenhla ka muti.” Hiloko a nghena emahlweni ka mahlo ya mina.
3  Makerubu a ma yime exineneni xa yindlu loko munhu loyi a nghena, naswona papa a ri tate xivava xa le mpfungwe.
4  Kutani ku vangama ka Yehovha ku tlhandluka eka makerubu ku ya enyangweni ya yindlu, yindlu yi tala papa hakatsongo-tsongo, xivava xi tala ku hatima ka ku vangama ka Yehovha.
5  Mpfumawulo wa timpapa ta makerubu a wu twala exivaveni xa le handle, ku fana ni mpfumawulo wa Xikwembu xa Matimba Hinkwawo loko xi vulavula.
6  Kuteloko a lerise munhu la ambaleke ntsembyana, a ku: “Teka ndzilo exikarhi ka mavhilwa, exikarhi ka makerubu,” a nghena a yima etlhelo ka vhilwa.
7  Hiloko kerubu ri tshambuluta voko ra rona exikarhi ka makerubu ri ri yisa endzilweni lowu a wu ri exikarhi ka makerubu, ri wu rhwala kutani ri wu veka emavokweni ya loyi a ambaleke ntsembyana, loyi a wu tekeke kutani a huma.
8  Eka makerubu ku vonake lexi fanaka ni voko ra munhu wa la misaveni ehansi ka timpapa ta wona.
9  Ndzi ya emahlweni ndzi languta, kutani waswivo, a ku ri ni mavhilwa ya mune etlhelo ka makerubu, vhilwa rin’we ri ri etlhelo ka kerubu rin’we kasi vhilwa rin’wana ri ri etlhelo ka kerubu rin’wana, mavhilwa a ma fana ni ku hatima ka ribye ra krisolita.
10  Hi mune ka wona a ma languteka hi ndlela leyi fanaka, ku fana ni loko vhilwa ri ri exikarhi ka vhilwa.
11  Loko ma famba, a ma ya ematlhelweni ya wona ya mune. A ma famba ma nga hundzuluki, hikuva ndhawu leyi nhloko a yi languta eka yona, a ma ya eka yona. A ma famba ma nga hundzuluki.
12  Nyama ya wona hinkwawo ni minhlana ya wona ni mavoko ya wona ni timpapa ta wona ni mavhilwa a ma tele mahlo matlhelo hinkwawo. Hi mune ka wona a ma ri ni mavhilwa ya wona.
13  Malunghana ni mavhilwa, ku huweleriwile etindleveni hi ndlela leyi, “N’wina mavhilwa!”
14  Rin’wana ni rin’wana a ri ri ni swikandza swa mune. Xikandza xo sungula a xi ri xikandza xa kerubu, xikandza xa vumbirhi a xi ri xikandza xa munhu wa la misaveni, xa vunharhu a xi ri xikandza xa nghala, xa vumune a xi ri xikandza xa gama.
15  Kutani makerubu a ma yima—a ku ri xona xivumbiwa lexi hanyaka lexi ndzi xi voneke enambyeni wa Kebari—
16  loko makerubu ma famba, mavhilwa a ma famba etlhelo ka wona; naswona loko makerubu ma tlakusa timpapa ta wona ti va ehenhla ka misava, mavhilwa a ma nga hundzuluki, wona hi woxe, etlhelo ka wona.
17  Loko wona ma yima ma nga fambi, na wona a ma yima ma nga fambi; loko ma tlhandluka, a ma tlhandluka na wona, hikuva moya wa xivumbiwa lexi hanyaka a wu ri eka wona.
18  Kutani ku vangama ka Yehovha ku huma ehenhla ka nyangwa ya yindlu, ku yi-​ma ehenhla ka makerubu.
19  Hiloko makerubu ma tlakusa timpapa ta wona, ma tlakuka emisaveni emahlweni ka mahlo ya mina. Loko ma famba, mavhilwa a ma ri etlhelo ka wona; kutani ma yima evunghenweni bya le vuxeni bya nyangwa ya yindlu ya Yehovha, ku vangama ka Xikwembu xa Israyele a ku ri ehenhla ka wona, ku huma ehenhla.
20  Lexi i xivumbiwa lexi hanyaka lexi ndzi xi voneke ehansi ka Xikwembu xa Israyele enambyeni wa Kebari, lerova ndzi swi tiva leswaku a ku ri makerubu.
21  Loko ku ri lawa ya mune, rin’wana ni rin’wana a ri ri ni swikandza swa mune, rin’wana ni rin’wana a ri ri ni timpapa ta mune, ehansi ka timpapa ta wona a ku ri ni nchumu lowu fanaka ni mavoko ya munhu wa la misaveni.
22  Loko ku ri swikandza swa wona, a ku ri swikandza swo fana ni leswi ndzi swi voneke enambyeni wa Kebari, swona hi xiviri. Xin’wana ni xin’wana a xi famba xi kongoma emahlweni.
4  “Kutani wena, Wena n’wana wa munhu, teka xitina, u xi veka emahlweni ka wena, ehenhla ka xona u kovotla muti wa Yerusalema.
2  U fanele u wu rhendzela, u aka rirhangu ro wu sirhelela, u yimisa rirhangu ro anama eka wona, u dzima ni mixaxa eka wona naswona u wu sivelela hi swo gemba makhumbi ematlhelo.
3  Loko ku ri wena, teka pani ra nsimbi, u ri veka ri va khumbi ra nsimbi exikarhi ka wena ni muti, xikandza xa mina xi fanele xi lwa na wona, wu ta rhendzeriwa, kutani u fanele u wu rhendzela. I xikombiso eka yindlu ya Israyele.
4  “Loko ku ri wena, etlela hi rivambu ra ximatsi, u veka xihoxo xa yindlu ya Israyele ehenhla ka rona. Emasikwini lawa u nga ta etlela ehenhla ka rona ha wona, u ta rhwala xihoxo xa vona.
5  Kutani mina ndzi ta ku nyika malembe ya xihoxo xa vona ma va nhlayo ya masiku ya 390, u ta rhwala xihoxo xa yindlu ya Israyele.
6  U fanele u ma heta. “Kutani ra vumbirhi u fanele u etlela hi rivambu ra xinene, u ta rhwala xihoxo xa yindlu ya Yuda ku ringana masiku ya 40. Siku rin’we ri yimela lembe rin’we, siku rin’we ri yimela lembe rin’we, hi leswi ndzi ku nyikeke swona.
7  Kutani u ta kongomisa xikandza xa wena eku rhendzeriweni ka Yerusalema, voko ra wena ri pfulekile, naswona u fanele u profeta ku lwa na yena.
8  “Waswivo! Ndzi ta veka tintambhu ehenhla ka wena leswaku u nga hundzuluki eka tlhelo rin’wana u ya eka tlhelo rin’wana, kukondza u heta masiku ya ku rhendzela ka wena.
9  “Loko ku ri wena, teka koroni ni maxalana ni tinyawa ni swinyawana ni mahila ni koroni yo tshwuka, u fanele u swi chela eka xibya xin’we, u tiendlela xinkwa ha swona, ku ringana nhlayo ya masiku lawa u etlelaka ha wona hi rivambu; u ta xi dya masiku ya 390.
10  Kutani swakudya leswi u nga ta swi dya swi ta ya hi ntiko—tixekele ta 20 hi siku. U ta dya swona nkarhi ni nkarhi.
11  “Mati u ta ma nwa hi ku ya hi mpimo ntsena, mpimo wa vutsevu wa hini. U ta nwa wona nkarhi ni nkarhi.
12  “U ta xi dya kukota xinkwa xa maxalana; kutani xona, u ta xi baka hi vulongo bya thyaka ra vanhu ematihlweni ya vona.”
13  Kutani Yehovha a ya emahlweni a ku: “Hi ndlela leyi vana va Israyele va ta dya xinkwa xa vona xi nga tenganga exikarhi ka matiko lawa ndzi nga ta va hangalasela eka wona.”
14  Ndzi ya emahlweni ndzi ku: “Oho, Wena Yehovha, Hosi leyi Lawulaka! Waswivo! Moya-xiviri wa mina a wu nyamisiwanga; ku sukela evuntshweni bya mina a ndzi si tshama ndzi dya ntsumbu kumbe xiharhi lexi handzuriweke, ku ta fikela sweswi, naswona enon’wini wa mina a ku si tshama ku nghena nyama leyi nyameke.”
15  Hikwalaho a ku eka mina: “Waswivo, ndzi ku nyike vulongo bya tihomu ematshan’weni ya vulongo bya vanhu, u ta endla xinkwa xa wena ha byona.”
16  A ya emahlweni a ku eka mina: “N’wana wa munhu, waswivo, ndzi tshova tinhonga leti swinkwa leswi vumbekeke ku fana ni swingwavila swi tlhomiweke eka tona, eYerusalema, va ta dya xinkwa hi ku ya hi ntiko wa kona ni hi ku vilela, naswona va ta nwa mati hi ku ya hi mpimo ni hi ku chava,
17  hi xikongomelo xa leswaku va pfumala xinkwa ni mati, nileswaku va langutana hi ku hlamala, va bola hi xihoxo xa vona.
26  Hi lembe ra vu-11, esikwini ro sungula ra n’hweti, rito ra Yehovha ri fika eka mina, ri ku:
2  “N’wana wa munhu, hikwalaho ka leswi Tiri a vuleke ehenhla ka Yerusalema, a ku, ‘Aha! U tshovekile, tinyangwa ta vanhu! Kunene nyingiso wu ta va eka mina. Ndzi ta tatiwa—u onhiwile,’
3  hikokwalaho Yehovha, Hosi leyi Lawulaka u te, ‘Waswivo, ndzi lwa na wena, Wena Tiri, ndzi ta tisa matiko yo tala ku lwa na wena, hilaha lwandle ri ma humesaka hakona magandlati ya rona.
4  Kunene ma ta lovisa marhangu ya Tiri, ma hirimuxa swihondzo swa yena, ndzi ta susa ritshuri eka yena, ndzi n’wi endla a va vuandlalo lebyi vangamaka bya ribye, bya le rivaleni.
5  U ta va ndhawu yo omisa tinkoka exikarhi ka lwandle.’ “‘Hikuva mina ndzi vurile,’ ku vula Yehovha, Hosi leyi Lawulaka, ‘u ta va nchumu wo phangiwa hi matiko.
6  Swimitana leswi swi titshegeke ha yena leswi nga enhoveni—swi ta dlayiwa hi banga, vanhu va ta tiva leswaku hi mina Yehovha.’
7  “Hikuva Yehovha, Hosi leyi Lawulaka u te, ‘Waswivo, ehenhla ka Tiri, ndzi tisa Nebukadretsara hosi ya Babilona la humaka en’walungwini, hosi ya tihosi, hi tihanci ni makalichi ya nyimpi, vagadi va tihanci ni nhlengeletano, ina, vunyingi lebyikulu bya vanhu.
8  Swimitana leswi swi titshegeke ha wena leswi nga enhoveni, yena u ta swi herisa hi banga, u ta endla rirhangu ro sivelela ku lwa na wena, a yimisa ni rirhangu ro anama, a yimisa ni xitlhangu lexikulu ku lwa na wena;
9  xitirho xakwe xo hlasela u ta xi kongomisa eka marhangu ya wena, u ta hirimuxa swihondzo swa wena, hi mabanga yakwe.
10  Hikwalaho ka mintlhambi leyikulu ya tihanci takwe, ritshuri ra tona ri ta ku funengeta. Marhangu ya wena ma ta ninginika hikwalaho ka mpfumawulo wa vagadi va tihanci ni mavhilwa ni makalichi ya nyimpi, loko a nghena hi tinyangwa ta wena, kukota loko ku ngheniwa emutini lowu wu nga ni mavangwa lama pfulekeke.
11  U ta kandziyela switarata swa wena hinkwaswo hi masondzo ya tihanci takwe. U ta dlaya vanhu va wena hi banga, tiphuphu ta wena leti tiyeke ti ta wela emisaveni.
12  Kunene va ta teka xuma xa wena, va phanga nhundzu ya wena leyi xavisiwaka, va hirimuxa marhangu ya wena, va ta wisa tindlu ta wena leti navelekaka. Maribye ya wena ni leswi endliweke hi mintsandza ni ritshuri ra wena, va ta swi veka exikarhi ka mati.’
13  “‘Ndzi herisa mpfilumpfilu wa ku yimbelela ka wena, mpfumawulo wa tiharipa ta wena a wu nge he twakali.
14  Ndzi ta ku endla u va vuandlalo bya ribye lebyi vangamaka, bya le rivaleni. U ta va ndhawu yo omisa tinkoka. U nga ka u nga pfuxiwi; hikuva mina, Yehovha, ndzi vurile,’ ku vula Yehovha, Hosi leyi Lawulaka.
15  “Yehovha, Hosi leyi Lawulaka u byele Tiri a ku, ‘Loko ku twakala mpfumawulo wa ku wa ka wena, loko loyi a vavisekeke ngopfu a rila, loko ku dlayeteriwa exikarhi ka wena, xana swihlala swi nga ka swi nga ninginiki?
16  Kunene tindhuna letikulu hinkwato ta lwandle ti ta xika eswiluvelweni swa tona, ti hluvula tinguvu ta tona leti nga riki na mavoko, ti hluvula tinguvu ta tona leti khavisiweke. Ti ta ambala ku rhurhumela. Ti ta tshama ehansi emisaveni, kunene ti ta rhurhumela nkarhi hinkwawo, ti ku languta hi ku hlamala.
17  Ti ta yimba risimu ra xirilo eka wena, ti ku: “‘“Vona ku lova ka wena, wena loyi a a ri ni vaaki emalwandle, Wena muti lowu dzunisiwaka, wena loyi a wu ri ni matimba elwandle, yena ni lava va akeke eka yena, lava a va chavisa vaaki hinkwavo va misava!
18  Sweswi swihlala swi ta ninginika esikwini leri u waka ha rona. Swihlala swa le lwandle swi ta kavanyeteka hikwalaho ka ku huma ka wena.”’
19  “Hikuva Yehovha, Hosi leyi Lawulaka u te, ‘Loko ndzi ku endla muti lowu onhiweke, kukota miti leyi ku nga tshamiki munhu eka yona, loko ndzi tisa mati ya xidziva ehenhla ka wena, mati lamanyingi a ma ta va ma ku funengetile,
20  ndzi ta ku rhelerisa swin’we ni lava va rhelelaka va ya emugodini eka vanhu va khale, ndzi ta ku tshamisa etikweni ra le hansi swinene, ku fana ni tindhawu leti ku nga khale ti onhakile, ni lava va rhelelaka va ya emugodini, leswaku ku nga tshami munhu eka wena; ndzi ta khavisa tiko ra lava va hanyaka.
21  “‘Ndzi ta ku endla u chavisa hi xitshuketa, u nga ka u nga vi kona; u ta laviwa, kambe a wu nge kumiwi hilaha ku nga riki na makumu,’ ku vula Yehovha, Hosi leyi Lawulaka.”
11  Moya wu ndzi tlakusa, wu ndzi tisa enyangweni ya le vuxeni bya yindlu ya Yehovha leyi languteke etlhelo ra le vuxeni, kutani waswivo, evunghenweni bya nyangwa a ku ri ni vavanuna va 25, exikarhi ka vona ndzi vone Yazaniya n’wana wa Azuri na Pelatiya n’wana wa Benaya, tihosana ta vanhu.
2  Hiloko a ku eka mina: “N’wana wa munhu, lava i vanhu lava va kunguhataka leswo biha, lava nyikaka xitsundzuxo xo biha emutini;
3  lava va nge, ‘Xana ku akiwa ka tindlu a ku tshinelanga? Yena i mbita leyikulu, hina hi nyama.’
4  “Hikokwalaho profeta ku lwisana na vona. Profeta, Wena n’wana wa munhu.”
5  Hiloko moya wa Yehovha wu wela ehenhla ka mina, a ya emahlweni a ku eka mina: “Vula u ku, ‘Yehovha u te: “Mi vulavule leswi lulameke, N’wina yindlu ya Israyele; loko ku ri swilo leswi vaka kona emoyeni wa n’wina, mina ndzi swi tivile.
6  Mi endle leswaku va tala lava dlayiweke emutini lowu, naswona mi tate switarata swa wona hi lava va dlayiweke.”’”
7  “Hikokwalaho Yehovha, Hosi leyi Lawulaka u te, ‘Loko ku ri lava va dlayiweke va n’wina, lava mi va vekeke exikarhi ka yena, vona i nyama, yena i mbita leyikulu; kutani n’wina mi ta humesiwa exikarhi ka yena.’”
8  “‘Banga mi ri chavile, kambe ndzi ta tisa banga ehenhla ka n’wina,’ ku vula Yehovha, Hosi leyi Lawulaka.
9  ‘Kunene ndzi ta mi humesa exikarhi ka yena, ndzi mi nyiketa evokweni ra vafambi, ndzi mi avanyisa.
10  Mi ta wa hi banga. Ndzi ta mi avanyisa endzilakaneni wa Israyele; kutani mi ta tiva leswaku hi mina Yehovha.
11  Yena a nga ka a nga vi mbita leyikulu eka n’wina, naswona n’wina mi nga ka mi nga vi nyama exikarhi ka yena. Ndzi ta mi avanyisa endzilakaneni wa Israyele,
12  kutani mi ta tiva leswaku hi mina Yehovha, hikuva a mi fambanga eswilerisweni swa mina, a mi endlanga hi ku landza vuavanyisi bya mina, kambe mi endle hi ku landza vuavanyisi bya matiko lawa ya mi rhendzeleke.’”
13  Kuteloko ndza ha ku profeta, Pelatiya n’wana wa Benaya a fa, kutani ndzi wa hi xikandza ndzi huwelela hi rito lerikulu ndzi ku: “Oho, Wena Yehovha, Hosi leyi Lawulaka! Xana u herisa lava va seleke va Israyele?”
14  Rito ra Yehovha ri ya emahlweni ri fika eka mina, ri ku:
15  “N’wana wa munhu, malunghana ni vamakwenu, vamakwenu, vanhu lava va khathalaka hi mfanelo ya wena ya ku kutsula, ni yindlu hinkwayo ya Israyele, hinkwayo ka yona, vaaki va Yerusalema va va byerile va ku, ‘Yanani ekule na Yehovha. I ra hina; tiko ri nyikiwe hina ri va ndzhaka ya hina’;
16  hikokwalaho vula u ku, ‘Yehovha, Hosi leyi Lawulaka u te: “Hambileswi ndzi va vekeke ekule exikarhi ka matiko, nileswi ndzi va hangalaseke exikarhi ka matiko, eka vona ndzi ta va vukwetsimelo bya nkarhinyana exikarhi ka matiko lawa va humaka eka wona.”’
17  “Hikokwalaho vula u ku, ‘Yehovha, Hosi leyi Lawulaka u te: “Ndzi ta mi hlengeleta evanhwini, ndzi mi hlengeleta ematikweni lawa a mi hangalaseriwe eka wona, ndzi ta mi nyika misava ya Israyele.
18  Kutani va ta ta kona, va susa swilo hinkwaswo leswi nyangatsaka ni swilo swa kona hinkwaswo leswi nyenyetsaka.
19  Ndzi ta va nyika mbilu yin’we, ndzi va chela ni moya lowuntshwa endzeni; kunene ndzi ta susa mbilu ya ribye enyameni ya vona, ndzi va nyika mbilu ya nyama,
20  leswaku va famba emilawini ya mina, va hlayisa swiboho swa mina swa vuavanyisi, va swi hetisisa hakunene; kunene va va vanhu va mina kutani mina ndzi va Xikwembu xa vona.”’
21  “‘“Kambe, loko ku ri lava mbilu ya vona yi fambaka eka swilo swa vona leswi nyangatsaka ni swilo swa vona leswi nyenyetsaka, kunene ndlela ya vona ndzi ta yi tisa ehenhla ka nhloko ya vona,” ku vula Yehovha, Hosi leyi Lawulaka.’”
22  Makerubu ma tlakusa timpapa ta wona, mavhilwa a ma ri ekusuhi na wona, naswona ku vangama ka Xikwembu xa Israyele a ku ri ehenhla ka wona.
23  Ku vangama ka Yehovha ku tlhandluka exikarhi ka muti, ku ya yima ehenhla ka ntshava leyi nga le vuxeni bya muti.
24  Kutani moya wu ndzi tlakusa, eku heteleleni wu ndzi tisa eKalidiya eka vanhu lava va nga evukhumbini, exivonweni xa moya wa Xikwembu; xivono lexi ndzi xi voneke xi tlhandluka xi suka ehenhla ka mina.
25  Hiloko ndzi byela vanhu lava nga evukhumbini swilo hinkwaswo swa Yehovha leswi a ndzi kombeke swona.
8  Kutani hi lembe ra vutsevu, hi n’hweti ya vutsevu, esikwini ra vuntlhanu ra n’hweti, a ndzi tshame endlwini ya mina, vakulukumba va Yuda a va tshame emahlweni ka mina, loko voko ra Yehovha, Hosi leyi Lawulaka ri wela ehenhla ka mina kwalaho.
2  Ndzi languta, kutani waswivo, ndzi vona nchumu lowu fanaka ni ndzilo; ku suka emasengeni ya yena ku ya ehansi a ku fana ni ndzilo, emasengeni ya yena ku ya ehenhla a ku ri ni nchumu lowu fanaka ni ku voninga, ku fana ni ku hatima ka mpfangano wa nsuku ni silivhere.
3  Kutani a tshambuluta nchumu lowu fanaka ni voko, a ndzi khoma hi sindza ra misisi ya nhloko ya mina, moya wu ndzi rhwala exikarhi ka misava ni matilo, wu ndzi yisa eYerusalema eka swivono swa Xikwembu, evunghenweni bya nyangwa ya le mpfungwe leyi languteke etlhelo ra n’walungu, laha vutshamo byi nga xifanekiselo xa rilaveta lexi hlohlotelaka rilaveta.
4  Waswivo, ku vangama ka Xikwembu xa Israyele a ku ri kwalaho, ku fana ni xivumbeko lexi ndzi xi voneke erivaleni ra le nkoveni.
5  A ya emahlweni a ku eka mina: “N’wana wa munhu, ndzi kombela u tlakusela mahlo ya wena etlhelo ra n’walungu.” Hiloko ndzi tlakusela mahlo ya mina etlhelo ra n’walungu, kutani waswivo, en’walungwini wa nyangwa ya alitari a ku ri ni xifanekiselo lexi xa rilaveta evunghenweni.
6  A ya emahlweni a ku eka mina: “N’wana wa munhu, xana wa swi vona swilo leswikulu swo nyenyetsa leswi va swi endlaka, swilo leswi yindlu ya Israyele yi ndzi endlelaka swona leswaku ndzi va ekule swinene ni vukwetsimelo bya mina? Kambe u ta tlhela u vona swilo leswikulu leswi nyenyetsaka.”
7  Hikwalaho a ndzi tisa enyangweni ya xivava, ndzi languta, kutani waswivo, ndzi vona mbhovo yin’wana ekhumbini.
8  Hiloko a ku eka mina: “N’wana wa munhu, ndzi kombela u boxa khumbi.” Hakatsongo-tsongo ndzi boxa khumbi, kutani waswivo, a ku ri ni nyangwa yin’wana.
9  A ya emahlweni a ku eka mina: “Nghena, u vona swilo swo biha leswi nyenyetsaka leswi va swi endlaka laha.”
10  Hiloko ndzi nghena ndzi languta, kutani waswivo, a ku ri ni xifaniso xa swilo hinkwaswo leswi kokovaka ni swiharhi leswi nyenyetsaka, ni swifaniso hinkwaswo swa hava leswi hombolokeke swa yindlu ya Israyele, swi kovotliwe ekhumbini ematlhelo hinkwawo.
11  Vavanuna va 70 exikarhi ka lava va kuleke va yindlu ya Israyele, Yazaniya n’wana wa Xafani a yime exikarhi ka vona, a va yime emahlweni ka swona, un’wana ni un’wana a khome xibya xa yena xo hisela murhi wa risuna, nun’hwelo wa papa ra murhi wa risuna a wu tlhandluka.
12  A ya emahlweni a ku eka mina: “Xana u swi vonile, Wena n’wana wa munhu, leswi lava va kuleke va yindlu ya Israyele va swi endlaka emunyameni, un’wana ni un’wana ekamareni ra le ndzeni ra nkombiso wakwe? Hikuva va ri, ‘Yehovha a nga hi voni. Yehovha u ri siyile tiko leri.’”
13  A hambeta a ku eka mina: “Wa ha ta vona swilo leswikulu leswi nyenyetsaka leswi va swi endlaka.”
14  Hiloko a ndzi tisa evunghenweni bya nyangwa ya yindlu ya Yehovha, leyi nga etlhelo ra n’walungu, kutani waswivo, a ku ri ni vavasati lava tshameke, va ri karhi va rilela xikwembu Tamuzi.
15  A ya emahlweni a ku eka mina: “Xana u swi vonile leswi, Wena n’wana wa munhu? Wa ha ta vona swilo leswikulu leswi nyenyetsaka leswi biheke ku tlula leswi.”
16  Hiloko a ndzi tisa exivaveni xa le mpfungwe xa yindlu ya Yehovha, kutani waswivo, enyangweni ya tempele ya Yehovha, exikarhi ka rikupakupa ni alitari, a ku ri ni vavanuna va kwalomu ka 25 va fularhele tempele ya Yehovha, swikandza swa vona swi langute evuxeni, va nkhinsama va langute evuxeni, edyambyini.
17  A ya emahlweni a ku eka mina: “Xana u swi vonile leswi, Wena n’wana wa munhu? Xana i xilo xitsongo eka yindlu ya Yuda ku endla swilo leswi nyenyetsaka leswi va swi endleke laha, va tata tiko hi madzolonga, va tlhela va ndzi hlundzukisa, naswona va tshambulutela xihluke enhompfini ya mina?
18  Kutani mina ndzi ta teka goza hi vukarhi. Tihlo ra mina a ri nge vi na nsovo, naswona a ndzi nge vi na ntsetselelo. Kunene va ta huwelela etindleveni ta mina hi rito lerikulu, kambe a ndzi nge va twi.”
30  Rito ra Yehovha ri ya emahlweni ri fika eka mina, ri ku:
2  “N’wana wa munhu, profeta, u ku, ‘Yehovha, Hosi leyi Lawulaka u te: “Huwelelani, ‘Oho siku rero,’
3  hikuva siku ri le kusuhi, ina, siku ra Yehovha ri le kusuhi. Ri ta va siku ra mapapa, nkarhi lowu vekiweke wa matiko.
4  Kunene banga ri ta ta aEgipta, ku ta va ni switlhavi leswikulu aEtiyopiya loko munhu a dlayiwa aEgipta, entiyisweni va teka rifuwo ra kona kutani masungulo ya kona ma hirimuxiwa.
5  Etiyopiya na Putu na Ludi ni ntlawa hinkwawo lowu hlanganeke na Kubu ni vana va tiko ra ntwanano—va ta wa na vona hi banga.”’
6  “Yehovha u te, ‘Vaseketeri va Egipta na vona va fanele va wa, ku tinyungubyisa ka ntamu wa yena ku fanele ku hela.’ “‘Ku suka eMigidoli ku ya eSeyene va ta wisiwa hi banga,’ ku vula Yehovha, Hosi leyi Lawulaka.
7  ‘Va fanele va endliwa rhumbi exikarhi ka matiko lama endliweke marhumbi, miti ya kona yi ta va exikarhi ka miti leyi onhiweke.
8  Va ta tiva leswaku hi mina Yehovha loko ndzi lumeka ndzilo aEgipta kutani hinkwavo lava va n’wi pfunaka va tshoveka.
9  Esikwini rero varhumiwa va ta huma emahlweni ka mina hi swikepe, leswaku va rhurhumerisa Etiyopiya loyi a titshembaka. Va ta va ni switlhavi leswikulu esikwini ra Egipta, hikuva waswivo, ri fanele ri ta.’
10  “Yehovha, Hosi leyi Lawulaka u te, ‘Ndzi ta herisa ni ntshungu wa Egipta hi voko ra Nebukadretsara hosi ya Babilona.
11  Yena ni vanhu vakwe lava nga na yena, vanhu lava va xanisaka matiko, va tisiwa va ta endla tiko ri va rhumbi. Va ta hlomula mabanga ya vona va lwa na Egipta, va tata tiko hi lava va dlayiweke.
12  Misele ya Nayili ndzi ta yi endla yi va misava leyi omeke, ndzi xavisa tiko evokweni ra vanhu vo biha, ndzi endla leswaku tiko ri lovisiwa hi voko ra vafambi swin’we ni leswi swi teleke eka rona. Mina, Yehovha, ndzi vurile.’
13  “Yehovha, Hosi leyi Lawulaka u te, ‘Ndzi ta tlhela ndzi lovisa swifaniso swa hava leswi hombolokeke, ndzi herisa ni swikwembu leswi nga pfuniki nchumu eNofu, ku nga ka ku nga ha vi na ndhuna leyi humaka aEgipta; kunene ndzi nghenisa ku chava etikweni ra Egipta.
14  Ndzi ta herisa Patirosi, ndzi lumeka ndzilo eSowana, ndzi avanyisa etikweni leri vuriwaka No.
15  Ndzi ta chululela vukarhi bya mina ehenhla ka Sini, xisirhelelo xa Egipta, ndzi herisa ntshungu wa tiko leri vuriwaka No.
16  Ndzi ta lumeka ndzilo aEgipta. Kunene Sini ri ta va ni switlhavi leswikulu, tiko leri vuriwaka No ri ta phasiwa hi mavangwa; loko ku ri eNofu—ku ta va ni swirha ninhlikanhi!
17  Loko ku ri majaha ya le Oni ni le Pibeseti, ma ta wisiwa hi banga, miti yona yi ta ya evukhumbini.
18  Kunene siku ri ta va ni munyama eTahapenese, loko ndzi tshova kona majoko ya Egipta. Ku tinyungubyisa hikwalaho ka ntamu wa yena ku ta herisiwa eka yena. Loko ku ri yena, u ta funengetiwa hi mapapa, swimitana leswi swi titshegeke ha yena swi ta ya evukhumbini.
19  Ndzi ta avanyisa Egipta; kutani va ta tiva leswaku hi mina Yehovha.’”
20  Hi lembe ra vu-11, hi n’hweti yo sungula, esikwini ra vunkombo ra n’hweti, rito ra Yehovha ri fika eka mina, ri ku:
21  “N’wana wa munhu, kunene ndzi ta tshova voko ra Faro hosi ya Egipta, kutani waswivo, ri nga ka ri nga boheleriwi leswaku ri hola, hi ku tsondzeriwa hi bandhichi, leswaku ri va ni matimba yo khoma banga.”
22  “Hikokwalaho Yehovha, Hosi leyi Lawulaka u te, ‘Waswivo, ndzi lwa na Faro hosi ya Egipta, ndzi ta tshova mavoko ya yena, leri nga ni matimba ni leri ri tshovekeke, ndzi ta wisa banga evokweni rakwe.
23  Ndzi ta hangalasa Vaegipta exikarhi ka matiko, ndzi va hangalasela etindhawini to hambana-hambana.
24  Ndzi ta tiyisa mavoko ya hosi ya Babilona, ndzi yi tamerisa banga ra mina, kutani ndzi ta tshova mavoko ya Faro, kunene u ta rila swinene emahlweni ka yena kukota munhu loyi a vavisekeke ngopfu.
25  Ndzi ta tiyisa mavoko ya hosi ya Babilona, mavoko ya Faro ma ta wa; va ta tiva leswaku hi mina Yehovha loko ndzi tamerisa hosi ya Babilona banga ra mina, kutani yi ri hlomula ku lwa ni tiko ra Egipta.
26  Ndzi ta hangalasa Vaegipta exikarhi ka matiko, ndzi va hangalasa ematikweni; va ta tiva leswaku hi mina Yehovha.’”
16  Rito ra Yehovha ri ya emahlweni ri fika eka mina, ri ku:
2  “N’wana wa munhu, tivisa Yerusalema swilo swakwe leswi nyenyetsaka.
3  U fanele u ku, ‘Yehovha, Hosi leyi Lawulaka u byele Yerusalema a ku: “Masungulo ya wena ni ku velekiwa ka wena a ku huma etikweni ra Mukanana. Tata wa wena a a ri Muamori, kambe mana wa wena a a ri Muheti.
4  Loko ku ri ku velekiwa ka wena, esikwini leri u velekiweke ha rona nkava wa wena a wu tsemiwanga, naswona a wu hlambisiwanga hi mati leswaku u tenga, a wu chukuchiwanga hi munyu, a wu kalanga u phutseriwa hi nguvu.
5  Ku hava tihlo leri veke ni nsovo eka wena leswaku ri ku endlela xin’wana xa swilo leswi, ri ku komba ntsetselelo, kambe u cukumetiwe evuandlalweni bya nhova hikuva moya-xiviri wa wena a wu nyenyiwa esikwini leri u velekiweke ha rona.
6  “‘“Ndzi hundze ekusuhi na wena kutani ndzi ku vona u hlala u ri engatini ya wena, ndzi ku byela u ri engatini ya wena, ndzi ku, ‘Hambeta u hanya,’ ina, ndzi ku byela u ri engatini ya wena, ndzi ku, ‘Hambeta u hanya!’
7  Ndzi ku endla u va vunyingi lebyikulu ngopfu kukota ku hluka ka nhova leswaku u kula, u va lonkulu, u nghena u vehele swin’wetsin’wetsi swa risima. Mavele mambirhi a ma kule kahle, misisi ya wena a yi kurile swinene, loko u nga ambalanga nchumu, u mbyinyile.”’
8  “‘Hiloko ndzi hundza ekusuhi na wena, ndzi ku vona, kutani waswivo, nkarhi wa wena a wu ri wa swiendlo swa rirhandzu. Kavaloko ndzi ku funengeta hi nguvu ya mina, ndzi funengeta vuhava bya wena, ndzi vula marito yo hlambanya eka wena, ndzi endla ntwanano na wena,’ ku vula Yehovha, Hosi leyi Lawulaka, ‘hiloko u va wa mina.
9  Ku tlula kwalaho, ndzi ku hlambise hi mati, ndzi hlantswa ngati ya wena, ndzi ku tota mafurha.
10  Ndzi ku ambexe nguvu leyi khavisiweke, ndzi ku vehela tintangu ta dzovo ra ntini, ndzi ku tsondzela hi ntsembyana wo vevuka, ndzi ku funengeta hi nguvu yo durha.
11  Kutani ndzi ku vehela swin’wetsin’wetsi, ndzi vehela ni vusenga emavokweni ya wena ni sindza enhan’wini ya wena.
12  Ku tlula kwalaho, ndzi ku vehele xingwavila enhompfini, ni swingwavila etindleveni ni harhi yo saseka enhlokweni ya wena.
13  Kutani u hambete u ambala nsuku ni silivhere, tinguvu ta wena a ku ri ntsembyana wo vevuka ni nguvu yo durha ni nguvu leyi khavisiweke. A wu dya mapa lama silekeke kahle ni vulombe ni mafurha, kutani u kula, u saseke ngopfu swinene, hakatsongo-tsongo u fanelekela xikhundla xa le vuhosini.’”
14  “‘Kutani, vito ra wena ri sungula ku huma exikarhi ka matiko hikwalaho ka ku saseka ka wena, hikuva a ri hetisekile hikwalaho ka ku vangama ka mina loku ndzi ku vekeke eka wena,’ ku vula Yehovha, Hosi leyi Lawulaka.”
15  “‘Kambe u sungule ku tshemba ku saseka ka wena, u hundzuka nghwavava hikwalaho ka vito ra wena, u chulula swiendlo swa wena swa vunghwavava eka un’wana ni un’wana la hundzuka hi ndlela; swi va swa yena.
16  Kutani u teka tinguvu ta wena tin’wana, u tiendlela tindhawu leti tlakukeke ta mivala yo hambana-hambana, u endla vunghwavava eka tona—swilo swo tano a swi amukeleki, a swi fanelanga swi endleka.
17  A wu teka swilo swa wena swo saseka eka nsuku wa mina ni le ka silivhere ya mina leyi ndzi ku nyikeke yona, a wu tiendlela swifaniso swa nghwavava ya xinuna hi swona.
18  A wu swi funengeta hi tinguvu ta wena leti khavisiweke; a wu veka mafurha ya mina ni murhi wa mina wa risuna emahlweni ka swona.
19  Kutani xinkwa xa mina lexi ndzi ku nyikeke xona—mapa lama silekeke kahle ni mafurha ni vulombe lebyi ndzi ku dyiseke byona—entiyisweni u xi veke emahlweni ka swona xi va nun’hwelo lowu phyuphyisaka, hiloko swi va tano,’ ku vula Yehovha, Hosi leyi Lawulaka.”
20  “‘Kutani a wu teka vana va wena va majaha ni va vanhwanyana lava u ndzi tswaleleke vona, u va endla xitlhavelo eka swona leswaku swi va lovisa—xana sweswo a swi ringananga eswiendlweni swa wena swa vunghwavava?
21  A wu dlaya vana va mina, a wu va nyiketa eka swona hi ku va hundzisa endzilweni.
22  Eka swilo swa wena hinkwaswo leswi nyenyetsaka ni le swiendlweni swa wena swa vunghwavava a wu ma tsundzukanga masiku ya vuntshwa bya wena enkarhini lowu a wu nga ambalanga nchumu, u mbyinyile; loko u ri karhi u hlala u ri engatini ya wena.
23  Kutani endzhaku ka vubihi bya wena hinkwabyo (“khombo, khombo eka wena,” ku vula Yehovha, Hosi leyi Lawulaka)
24  u tiendlele tshuka, u tiendlele ni ndhawu yo tlakuka entsendzeleni wun’wana ni wun’wana.
25  Emasungulweni ya ndlela yin’wana ni yin’wana u ake ndhawu ya wena yo tlakuka, u sungule ku endla ku saseka ka wena ku va nchumu lowu nyenyetsaka, u hangamisa milenge ya wena eka un’wana ni un’wana la hundzaka hi ndlela, u andzisa swiendlo swa wena swa vunghwavava.
26  Kutani u tiendla nghwavava eka vana va Egipta, vaakelani va wena va nyama leyikulu, u hambete u andzisa vunghwavava bya wena leswaku u ndzi hlundzukisa.
27  Kutani waswivo! Kunene ndzi ta tshambuluta voko ra mina ku lwa na wena, ndzi tsongahata xiavelo xa wena, ndzi ku nyiketa eku naveleni ka moya-xiviri ka vavasati lava va ku vengaka, vanhwanyana va Vafilisita, vavasati lava tsongahatiweke hikwalaho ka ndlela ya wena malunghana ni ku tikhoma ko biha.
28  “‘U hambete u tiendla nghwavava eka vana va Asiriya hikuva a wu nga eneriseki, u hambete u tiendla nghwavava eka vona, kambe a wu enerisekanga.
29  Kutani u andzise vunghwavava bya wena etikweni ra Kanana, eka Vakalidiya; ni le ka swona a wu enerisekanga.
30  Vona ndlela leyi ndzi teleke vukarhi ha yona ehenhla ka wena,’ ku vula Yehovha, Hosi leyi Lawulaka, ‘hi ku endla ka wena swilo leswi hinkwaswo, ntirho wa wansati, nghwavava leyikulu!
31  Loko u aka tshuka ra wena emasungulweni ya ndlela yin’wana ni yin’wana, u endla ni ndhawu ya wena yo tlakuka entsendzeleni wun’wana ni wun’wana, kambe a wu fananga ni nghwavava hi ku lava ku thoriwa loku nyangatsaka.
32  Loko ku ri wansati la endlaka vuoswi, u teka vafambi ematshan’weni ya nuna wakwe.
33  Va tolovele ku nyika tinghwavava hinkwato nyiko, kambe wena—tinyiko ta wena u ti nyike hinkwavo lava va ku rhandzaka hi ku ku navela, u va nyika xifumbarheriso leswaku va ta eka wena va huma ematlhelo hinkwawo eswiendlweni swa wena swa vunghwavava.
34  Eka wena ku endleka leswi hambaneke ni swa vavasati van’wana eswiendlweni swa wena swa vunghwavava, ku hava vunghwavava lebyi endliweke hi ku landza endlelo ra wena, hambi ku ri ku thoriwa kambe wena u nga thoriwanga, kutani swi endleka hi ndlela leyi hambaneke ni yoleyo.’
35  “Hikokwalaho, Wena nghwavava, yingisa rito ra Yehovha.
36  Yehovha, Hosi leyi Lawulaka u te, ‘Hikwalaho ka leswi ku navela ka wena ko biha ku chuluriweke nileswi swirho swa wena swa le xihundleni swi fununguriweke eswiendlweni swa wena swa vunghwavava eka lava va ku rhandzaka hi ku ku navela, eka swifaniso swa wena hinkwaswo swa hava leswi hombolokeke swo nyenyetsa, ni hi ngati ya vana va wena va majaha lava u va nyikeleke eka swona,
37  hikokwalaho ndzi hlengeleta hinkwavo lava va ku rhandzaka hi ku ku navela lava a va ku tsakela ni hinkwavo lava a wu va rhandza swin’we ni hinkwavo lava a wu va venga, ndzi ta va hlengeleta ku lwa na wena ku suka ematlhelo hinkwawo, ndzi va funungulela swirho swa wena swa le xihundleni, va ta vona swirho swa wena hinkwaswo swa le xihundleni.
38  “‘Ndzi ta ku avanyisa hi vuavanyisi bya vavasati va vuoswi ni vavasati lava halataka ngati, ndzi ta ku nyika ngati ya vukarhi ni rilaveta.
39  Ndzi ta ku nyiketa evokweni ra vona, kunene va ta hirimuxa tshuka ra wena, kunene ni tindhawu ta wena to tlakuka ti ta hirimuxiwa, va ta ku hluvula tinguvu ta wena, va teka swilo swa wena swo saseka, va ku siya u nga ambalanga nchumu, u mbyinyile.
40  Va ta ku tisela nhlengeletano, va ku khandla hi maribye, va ku dlaya hi mabanga ya vona.
41  Kutani va ta hisa tindlu ta wena hi ndzilo, va ku avanyisa hi swiendlo swa vuavanyisi ematihlweni ya vavasati vo tala; ndzi ta ku tshikisa ku va nghwavava, naswona a wu nge he tholi munhu.
42  Ndzi ta wisisa vukarhi bya mina eka wena, rilaveta ra mina ri ta suka eka wena; ndzi ta tshama ndzi miyerile, a ndzi nge he hlundzukisiwi.’
43  “‘Hikwalaho ka leswi u nga ma tsundzukangiki masiku ya vuntshwa bya wena, u ndzi pfilunganya hikwalaho ka swilo leswi hinkwaswo, na mina ndzi ta veka ndlela ya wena ehenhla ka nhloko ya wena,’ ku vula Yehovha, Hosi leyi Lawulaka, ‘kunene a wu nge hambeti u va ni ku tikhoma ko biha u ri etlhelo ka swilo swa wena hinkwaswo leswi nyenyetsaka.
44  “‘Waswivo! Un’wana ni un’wana la tirhisaka xivuriso ehenhla ka wena u ta tirhisa xivuriso, a ku: “N’wana wa nhwanyana u fana ni mana wakwe!”
45  Wena u n’wana wa nhwanyana wa mana wa wena, loyi a nyenyaka nuna wakwe ni vana vakwe va majaha. U makwavo wa xisati eka vamakwenu va xisati, lava nyenyeke vavanuna va vona ni vana va vona. N’wina vavasati, mana wa n’wina a a ri Muheti, kasi tata wa n’wina a a ri Muamori.’”
46  “‘Makwenu wa xisati lonkulu i Samariya swin’we ni swimitana leswi swi titshegeke ha yena, loyi a tshamaka eximatsini xa wena, makwenu wa xisati lontsongo eka wena, loyi a tshamaka exineneni xa wena, i Sodoma swin’we ni swimitana swakwe leswi swi titshegeke ha yena.
47  A wu fambanga etindleleni ta vona, naswona a wu endlanga hi ku landza swilo swa vona leswi nyenyetsaka. Hi nkarhinyana u endle leswi onhakeke ngopfu ku tlula leswi va endleke swona etindleleni ta wena hinkwato.
48  Loko ntsena ndza ha hanya,’ ku vula Yehovha, Hosi leyi Lawulaka, ‘Sodoma makwenu wa xisati, swin’we ni swimitana leswi swi titshegeke ha yena, a nga endlanga hi ku landza leswi u swi endleke, wena ni swimitana leswi swi titshegeke ha wena.
49  Waswivo! Xihoxo xa Sodoma makwenu wa xisati hi lexi: Ku tinyungubyisa, ku va ni xinkwa lexi eneleke ni ku ntshunxeka a nga kavanyetiwi hi nchumu yena ni swimitana leswi swi titshegeke ha yena, kambe voko ra loyi a xanisekaka ni loyi a nga xisiwana a nga ri tiyisanga.
50  Va hambete va titlakusa ni ku endla nchumu lowu nyenyetsaka emahlweni ka mina, eku heteleleni ndzi va susile, hilaha ndzi voneke swi fanela hakona.
51  “‘Loko ku ri Samariya, a nga dyohanga hambi ku ri hafu ya swidyoho swa wena, kambe u hambete u andzisa swilo swa wena leswi nyenyetsaka ku tlula leswi va swi endleke, lerova u endle vamakwenu va xisati va vonaka va lulamile hikwalaho ka swilo swa wena hinkwaswo leswi nyenyetsaka leswi u swi endleke.
52  Na wena, byarha ku tsongahatiwa ka wena loko u fanele ku vulavulela vamakwenu va xisati. Hikwalaho ka swidyoho swa wena leswi u swi endleke hi ndlela yo nyenyetsa ku tlula leswi vona va swi endleke, va lulamile ku ku tlula. Kutani khomiwa hi tingana, u byarha ku tsongahatiwa ka wena hikwalaho ka leswi u endleke vamakwenu va xisati va vonaka va lulamile.’
53  “‘Ndzi ta hlengeleta makhumbi ya vona, makhumbi ya Sodoma ni lava va nga eswimitanini leswi swi titshegeke ha yena, ni makhumbi ya Samariya ni swimitana leswi swi titshegeke ha yena; naswona ndzi ta hlengeleta makhumbi ya wena exikarhi ka vona,
54  leswaku u byarha ku tsongahatiwa ka wena; u fanele u titwa u tsongahatekile hikwalaho ka hinkwaswo leswi u swi endleke, hikwalaho ka leswi u va chaveleleke.
55  Vamakwenu va xisati, Sodoma ni swimitana leswi swi titshegeke ha yena, va ta tlhelela exiyin’weni xa vona xo sungula, kutani Samariya ni swimitana leswi swi titshegeke ha yena swi ta tlhelela exiyin’weni xa swona xo sungula, wena ni swimitana leswi swi titshegeke ha wena mi ta tlhelela exiyin’weni xa n’wina xo sungula.
56  Sodoma makwenu wa xisati a nga vanga nchumu lowu u fanelaka ku vulavula ha wona esikwini ra ku tinyungubyisa ka wena,
57  vubihi bya wena byi nga si humeseriwa erivaleni, ku fana ni le nkarhini wa ndzhukano wa vanhwanyana va Siriya ni le matlhelo hinkwawo ya yena, vana va vanhwanyana va Vafilisita, lava va ku hlekulaka ematlhelo hinkwawo.
58  Ku tikhoma ko biha ka wena ni swilo swa wena leswi nyenyetsaka, wena u fanele u swi byarha,’ ku vula Yehovha.”
59  “Hikuva Yehovha, Hosi leyi Lawulaka u te, ‘Ndzi fanele ndzi endla eka wena hilaha u endleke hakona, hikuva u xi langutele ehansi xihlambanyo hi ku tlula ntwanano wa mina.
60  Kutani mina, ndzi fanele ndzi tsundzuka ntwanano wa mina na wena emasikwini ya vuntshwa bya wena, ndzi ku simekela ntwanano lowu tshamaka hilaha ku nga heriki.
61  Kunene u ta tsundzuka tindlela ta wena, u titwa u tsongahatekile loko u amukela vamakwenu va xisati, lavakulu eka wena ni lavatsongo eka wena, ndzi ku nyika vona va va vana va wena va vanhwanyana, kambe ku nga ri hikwalaho ka ntwanano wa wena.’
62  “‘Kutani mina, ndzi ta simeka ntwanano wa mina na wena; kutani u ta tiva leswaku hi mina Yehovha,
63  leswaku u tsundzuka, u khomiwa hi tingana, u nga ha tlheli u va ni xivangelo xo pfula nomu wa wena hikwalaho ka ku tsongahatiwa ka wena, loko ndzi ku rivalela eka hinkwaswo leswi u swi endleke,’ ku vula Yehovha, Hosi leyi Lawulaka.”
35  Rito ra Yehovha ri ya emahlweni ri fika eka mina, ri ku:
2  “N’wana wa munhu, xikandza xa wena a xi lwe ni ndhawu ya tintshava ya Seyiri, u profeta ku lwa na yona.
3  U fanele u ku eka yona, ‘Yehovha, Hosi leyi Lawulaka u te: “Waswivo, ndzi lwa na wena, Wena ndhawu ya tintshava ya Seyiri, ndzi ta tshambulutela voko ra mina ehenhla ka wena, ndzi ku endla rhumbi, u onheteriwa.
4  Miti ya wena ndzi ta yi endla ndhawu leyi onhakeke, wena u ta va rhumbi ntsena; kutani u ta tiva leswaku hi mina Yehovha,
5  hikwalaho ka leswi u veke ni vulala lebyi tshamaka hilaha ku nga heriki naswona a wu tshamela ku nyiketa vana va Israyele ematimbeni ya banga, enkarhini wa khombo ra vona, enkarhini wa xihoxo xa vona xa makumu.”’
6  “‘Hikokwalaho loko ntsena ndza ha hanya,’ ku vula Yehovha, Hosi leyi Lawulaka, ‘hikwalaho ka leswi ndzi lunghiseleleke ngati, ngati yi ta ku hlongorisa. Kunene a wu venge ngati, ngati yi ta ku hlongorisa.
7  Kunene ndzi ta endla ndhawu ya tintshava ya Seyiri yi va rhumbi, yi onheteriwa, ndzi ta dlaya loyi a tsemakanyaka eka yona ni loyi a tlhelelaka eka yona.
8  Ndzi ta tata tintshava ta yona hi lava va dlayiweke eka yona; loko ku ri switsunga swa wena ni minkova ya wena ni swinambyana swa wena hinkwaswo, lava va dlayiweke hi banga va ta wela eka swona.
9  Ndzi ta ku endla marhumbi lama tshamaka hilaha ku nga heriki, ku nga ka ku nga tshami munhu emitini ya wena; mi ta tiva leswaku hi mina Yehovha.’
10  “Hikwalaho ka leswi mi vulaka mi ku, ‘Matiko lawa mambirhi, ni tindhawu leti timbirhi—swi ta va swa mina, kunene hi ta teka tiko rin’wana ni rin’wana,’ kasi Yehovha a a ri kona kwalaho,
11  ‘hikokwalaho loko ntsena ndza ha hanya,’ ku vula Yehovha, Hosi leyi Lawulaka, ‘ndzi ta teka goza hi ku landza ku hlundzuka ka wena ni hi ku landza rilaveta ra wena leri u ri kombiseke hikwalaho ka ku va venga ka wena; ndzi ta titivisa eka vona loko ndzi ku avanyisa.
12  U ta tiva leswaku mina, Yehovha, ndzi swi twile swilo swa wena hinkwaswo leswi nga kombisiki xichavo leswi u swi vuleke malunghana ni tintshava ta Israyele, u ku: “Ti onheteriwile. Hi nyikiwe tona ti va swakudya swa hina.”
13  Mi tshamele ku tikukumuxa eka mina hi milomu ya n’wina, mi tate marito ya n’wina ehenhla ka mina. Ndzi ma twile.’
14  “Yehovha, Hosi leyi Lawulaka u te, ‘Enkarhini lowu misava yi tsakaka ha wona, wena ndzi ta ku endla rhumbi.
15  Tanihi leswi wena a wu tsakile hi ndzhaka ya yindlu ya Israyele hikwalaho ka leswi a yi endliwe rhumbi, ndzi ta ku endla nchumu lowu fanaka. U ta va rhumbi, Wena ndhawu ya tintshava ya Seyiri, Edomu hinkwaro, hi ku helela; va ta tiva leswaku hi mina Yehovha.’”
18  Rito ra Yehovha ri ya emahlweni ri fika eka mina, ri ku:
2  “Xana swi vula yini eka n’wina leswi mi vulaka marito lawa ya ku hlekula emisaveni ya Israyele, mi ku, ‘Vatatana hi vona lava dyaka madiriva mambisi, kambe i meno ya vana lawa ma getselaka’?
3  “‘Loko ntsena ndza ha hanya,’ ku vula Yehovha, Hosi leyi Lawulaka, ‘a mi nge he hambeti mi vula marito lawa ya ku hlekula eIsrayele.
4  Maswivo! Mimoya-xiviri hinkwayo—i ya mina. Moya-xiviri wa tatana swin’we ni moya-xiviri wa n’wana—i ya mina. Moya-xiviri lowu dyohaka—wona wu ta fa.
5  “‘Loko ku ri munhu, loko a tshuka a va la tshembekeke, a kombisa vululami ni ku tshembeka;
6  a nga dyelanga etintshaveni naswona a nga ma tlakusanga mahlo yakwe a languta swifaniso swa hava leswi hombolokeke swa yindlu ya Israyele, nsati wa nakulobye a nga n’wi nyamisanga, naswona a nge tshineli eka wansati enkarhini wa ku pfumala ka yena ku tenga;
7  a nga kona munhu loyi a nga ta n’wi khoma hi tihanyi; lexi a xi tekeke xi va xitiyisekiso xa ku kolota a a ta xi vuyisa; a a nga ta teka nchumu hi ku kanganyisa; a nyika loyi a nga ni ndlala xinkwa xakwe, loyi a nga ambalangiki nchumu a n’wi funengeta nguvu;
8  a ku na nchumu lexi a xi nyikeke hi ntswalo, a nga lombisanga hi ku bindzurisa; u susa voko rakwe eka ku kala vululami; u tirhisa vululami bya ntiyiso eka munhu ni munhu;
9  u hambete a famba hi milawu ya mina, a hlayisa swiboho swa mina swa vuavanyisi leswaku a hetisisa ntiyiso, u lulamile. Kunene u ta hambeta a hanya,’ ku vula Yehovha, Hosi leyi Lawulaka.
10  “‘Loko munhu a tswale n’wana loyi a nga xigevenga, loyi a halataka ngati, loyi a endleke xin’wana xo fana ni swilo leswi
11  (kambe yena a nga xi endlanga ni xin’we xa swilo leswi); loko a dyele etintshaveni, a nyamise nsati wa nakulobye;
12  a n’wi khome hi tihanyi loyi a xanisekaka ni loyi a nga xisiwana; a teka swilo hi ku kanganyisa, a nga xi vuyisi lexi a xi tekeke xi va xitiyisekiso xa nandzu; a tlakusa mahlo yakwe a languta swifaniso swa hava leswi hombolokeke, a endle nchumu lowu nyenyetsaka.
13  U nyike hi ku bindzurisa, u amukele ntswalo, kunene a nge hambeti a hanya. U endle swilo leswi hinkwaswo leswi nyenyetsaka. Kunene u ta dlayiwa. Ngati yakwe yi ta va ehenhla ka yena.
14  “‘Waswivo, munhu u tswale n’wana, loyi a tshamelaka ku vona swidyoho hinkwaswo leswi tata wakwe a swi endleke, wa swi vona kambe a nga swi endli swilo swo fana na swona.
15  A nga dyelanga etintshaveni, a nga ma tlakusanga mahlo yakwe a languta swifaniso swa hava leswi hombolokeke swa yindlu ya Israyele; a nga n’wi nyamisanga nsati wa nakulobye;
16  ku hava munhu loyi a n’wi khomeke hi tihanyi, a nga tekanga nchumu xi va xitiyisekiso xa nandzu, a nga tekanga nchumu hi ku kanganyisa; loyi a nga ni ndlala u n’wi nyike xinkwa xakwe, loyi a nga ambalangiki nchumu u n’wi funengete hi nguvu;
17  voko rakwe a ri n’wi xanisanga loyi a xanisekaka; a nga lombisanga hi mpindzulo, ni ntswalo a nga wu amukelanga; u hetisise swiboho swa mina swa vuavanyisi; u fambe hi ku landza milawu ya mina; a nga ka a nga fi hikwalaho ka xihoxo xa tata wakwe. Kunene u ta hambeta a hanya.
18  Loko ku ri tata wakwe, hikwalaho ka leswi a dyeleleke hi ku kongoma, a teka xilo hi ku kanganyisa eka makwavo, nileswi a endleke leswi nga riki swinene exikarhi ka vanhu va ka vona, waswivo, u ta fa hikwalaho ka xihoxo xa yena.
19  “‘Kunene n’wina mi ta vula mi ku: “Hikwalaho ka yini n’wana a nga byarhi nchumu hikwalaho ka xihoxo xa tata wakwe?” Loko ku ri n’wana, u kombise vululami ni ku tshembeka, u hlayise milawu ya mina hinkwayo, naswona wa yi endla. Kunene u ta hambeta a hanya.
20  Moya-xiviri lowu dyohaka—wona wu ta fa. N’wana a nga ka a nga byarhi nchumu hikwalaho ka xihoxo xa tata wakwe, tatana a nga ka a nga byarhi nchumu hikwalaho ka xihoxo xa n’wana. Ku lulama ka lowo lulama ku ta va ehenhla ka yena, vuhomboloki bya lowo homboloka byi ta va ehenhla ka yena.
21  “‘Loko ku ri lowo homboloka, loko o tshuka a tlhela eswidyohweni swakwe hinkwaswo leswi a swi endleke, a hlayisa milawu ya mina hinkwayo, a kombisa vululami ni ku tshembeka, kunene u ta hambeta a hanya. A nga ka a nga fi.
22  Ku tlula nawu kakwe hinkwako loku a ku endleke—a ku nge tsundzukiwi eka yena. Hikuva u ta hambeta a hanya hikwalaho ka ku lulama loku a ku endleke.’
23  “‘Xana ndza ku tsakela nikatsongo ku fa ka munhu wo homboloka,’ ku vula Yehovha, Hosi leyi Lawulaka, ‘ku nga ri swona leswaku a tlhela etindleleni takwe, a hambeta a hanya?’
24  “‘Loko lowo lulama a tshika ku lulama ka yena kutani a endla leswi nga lulamangiki; a hambeta a endla hi ku landza swilo hinkwaswo swo nyenyetsa leswi lowo homboloka a swi endleke, a hanya, swiendlo swakwe hinkwaswo swo lulama swi nga ka swi nga tsundzukiwi. Ku pfumala ku tshembeka kakwe loku a ku endleke ni xidyoho lexi a xi endleke, u ta fela swona.
25  “‘Kunene n’wina mi ta vula mi ku: “Ndlela ya Yehovha a yi lulamisekanga kahle.” Ndzi kombela mi yingisa, N’wina yindlu ya Israyele. Xana ndlela ya mina a yi lulamisiwanga kahle? Xana tindlela ta n’wina a hi tona leti nga lulamisekangiki kahle?
26  “‘Loko munhu wo lulama a tshika ku lulama ka yena kutani a endla leswi nga lulamangiki, kutani a fa hikwalaho ka swona, u ta fela ku kala vululami loku a ku endleke.
27  “‘Kutani loko lowo homboloka a tshika ku homboloka ka yena loku a ku endleke, a hambeta a kombisa vululami ni ku tshembeka, u ta londzovota moya-xiviri wakwe wu hanya.
28  Loko a vona kutani a hundzuka eka ku tlula nawu ka yena hinkwako loku a ku endleke, kunene u ta hambeta a hanya. A nga ka a nga fi.
29  “‘Kunene yindlu ya Israyele yi ta vula yi ku: “Ndlela ya Yehovha a yi lulamisiwanga kahle.” Loko ku ri tindlela ta mina, xana a ti lulamisiwanga kahle, N’wina yindlu ya Israyele? Xana tindlela ta n’wina a hi tona leti nga lulamisiwangiki kahle?’
30  “‘Hikokwalaho ndzi ta mi avanyisa, un’wana ni un’wana hi ku ya hi tindlela takwe, N’wina yindlu ya Israyele,’ ku vula Yehovha, Hosi leyi Lawulaka. ‘Tlhelani, ina, tlhelani eka ku tlula nawu ka n’wina hinkwako, ku nga tshuki ku va ni nchumu lowu wu nga xikhunguvanyiso lexi xi mi vangelaka xihoxo.
31  Cukumetani ku tlula nawu ka n’wina hinkwako loku mi tluleke nawu hakona, mi tiendlela mbilu leyintshwa ni moya lowuntshwa, hikuva ha yini mi fanele mi fa, N’wina yindlu ya Israyele?’
32  “‘Hikuva a ndzi ku tsakeli ku fa ka munhu loyi a faka,’ ku vula Yehovha, Hosi leyi Lawulaka. ‘Hikwalaho, tlhelani, mi hambeta mi hanya.’”
17  Rito ra Yehovha ri ya emahlweni ri fika eka mina, ri ku:
2  “N’wana wa munhu, vula mawetana, vula marito ya vutlhari eka yindlu ya Israyele.
3  U fanele u ku, ‘Yehovha, Hosi leyi Lawulaka u te: “Gama lerikulu, leri nga ni timpapa letikulu, leri nga ni timpiko to leha, leri nga ni tinsiva to tala, ta mavalavala, ri te eLebanoni ri kha maninginingi ya murhi wa mukedari.
4  Ri khe xihluke xa le henhla swinene, ri xi tisa etikweni ra Kanana; ri xi veka emutini wa vaxavisi.
5  Ku tlula kwalaho, ri teka mbewu yin’wana ya tiko ri yi veka ensin’wini ya mbewu. Ri yi veka kukota munengenedzi ematini yo tala, ri yi veka kukota murhi wa munengenedzi.
6  Kutani yi sungula ku kula, hakatsongo-tsongo yi va murhi wa vhinya lowukulu lowu nga lehangiki, lowu switluka swa wona swi rhandzaka ku khotsekela endzeni; timitsu ta wona, ti va ehansi ka wona hakatsongo-tsongo. Eku heteleleni wu va murhi wa vhinya, wu humesa swihluke, wu humesa ni marhavi.
7  “‘“Kutani ku va ni gama rin’wana lerikulu, leri nga ni timpapa letikulu, ri ri ni timpiko letikulu, kutani waswivo, murhi lowu wa vhinya wu yisa timitsu ta wona eka rona wu ri ni ndlala. Wu yisa switluka swa wona eka rona leswaku ri wu cheleta, ekule ni mintanga leyi a wu byariwe eka yona.
8  A wu simuriwile wu simekiwa ensin’wini leyinene, ekusuhi ni mati yo tala, leswaku wu humesa marhavi ni ku tswala mihandzu, wu va murhi lowukulu wa vhinya.”’
9  “Vula u ku, ‘Yehovha, Hosi leyi Lawulaka u te: “Xana wu ta humelela? Xana munhu un’wana a nge tsuvuli timitsu ta wona, a endla mihandzu ya kona yi va ni mahakatimba? Xana swihluke swa wona leswi swa ha ku khiwaka a swi fanelanga swi oma? Swi ta oma. A wu nge tlakusiwi hi timitsu ta wona hi voko lerikulu kumbe hi vanhu lavanyingi.
10  Kutani waswivo, hambi leswi wu simuriweke wu tlhela wu simekiwa, xana wu ta humelela? Xana a wu nge omi hi ku helela, loko mheho ya le vuxeni yi wu khumba? Wu ta oma emintangeni leyi wu hlukeleke eka yona.”’”
11  Rito ra Yehovha ri ya emahlweni ri fika eka mina, ri ku:
12  “Ndzi kombela u byela yindlu leyi yi xandzukaka, u ku, ‘Xana a mi swi tivi leswaku swilo leswi swi vula yini?’ Vula u ku, ‘Maswivo! Hosi ya Babilona yi fike eYerusalema, yi teka hosi ya kona ni tihosana ta kona, yi ti tisa eka yona eBabilona.
13  Ku tlula kwalaho, yi teke mbewu yin’wana ya vuhosi, yi endla ntwanano na yona, yi yi endlisa xihlambanyo; yi susa ni vavanuna lava rhangelaka tiko,
14  leswaku mfumo wu va exiyin’weni xa le hansi, wu nga swi koti ku titlakusa, leswaku wu yima hi ku hlayisa ntwanano wa yona.
15  Kambe eku heteleleni yi n’wi xandzukerile hi ku rhumela varhumiwa va yona aEgipta, leswaku yi n’wi nyika tihanci ni vanhu lavanyingi. Xana yi ta humelela? Xana yi ta baleka, yona leyi yi endlaka swilo leswi, leyi yi tluleke ntwanano? Xana yi ta baleka hakunene?’
16  “‘“Loko ntsena ndza ha hanya,” ku vula Yehovha, Hosi leyi Lawulaka, “exikhundleni xa hosi leyi yi n’wi vekeke a va hosi loyi a xi languteleke ehansi xihlambanyo xa yona, a tlula ntwanano wa yona, u ta fa na yena exikarhi ka Babilona.
17  Hi vuthu lerikulu ra nyimpi ni hi nhlengeletano ya vunyingi lebyikulu, Faro a nge endli leswaku a humelela enyimpini, hi ku yimisa rirhangu ro anama ni hi ku aka rirhangu ro sirhelela, leswaku ku lovisiwa mimoya-xiviri yo tala.
18  U xi langutele ehansi xihlambanyo hi ku tlula ntwanano, kutani waswivo, u nyikele voko rakwe, a endla swilo leswi hinkwaswo. A nge baleki.”’
19  “‘Hikokwalaho Yehovha, Hosi leyi Lawulaka u te: “Loko ntsena ndza ha hanya, hakunene xihlambanyo xa mina lexi a xi languteleke ehansi ni ntwanano wa mina lowu a wu tluleke—ndzi ta swi tisa enhlokweni yakwe.
20  Ndzi ta n’wi funengeta hi rikoka ra mina, kunene u ta khomiwa hi rikoka ra mina ro hlota; ndzi ta n’wi tisa eBabilona kutani ndzi avanyisiwa na yena kona malunghana ni ku pfumala ku tshembeka kakwe loku a ku kombiseke ehenhla ka mina.
21  Loko ku ri vabaleki hinkwavo lava nga eka mavuthu yakwe hinkwawo, va ta wisiwa hi banga, lava va seleke va ta hangalasiwa hinkwako eka mheho yin’wana ni yin’wana. Mi ta tiva leswaku mina, Yehovha, ndzi swi vurile.”’
22  “‘Yehovha, Hosi leyi Lawulaka u te: “Mina ndzi ta teka, ndzi veka maninginingi ya murhi wa mukedari lowu tlakukeke; ku suka ehenhla ka swirhabyana swa wona ndzi ta kha xirhabyana xo olova, ndzi ta xi simeka ehenhla ka ntshava yo leha, yo tlakuka.
23  Ndzi ta xi simeka entshaveni leyi tlakukeke ya Israyele, kunene xi ta va ni marhavi, xi humesa mihandzu, xi va mukedari lowukulu. Ehansi ka wona ku ta tshama tinyenyana hinkwato ta ripapa rin’wana ni rin’wana; ti ta tshama endzhutini wa switluka swa wona.
24  Mirhi hinkwayo ya nhova yi ta tiva leswaku mina, Yehovha, ndzi tsongahate murhi lowu tlakukeke, murhi wa xiyimo xa le hansi ndzi wu veke ehenhla, ndzi omise murhi lowu wa ha tsakamaka, ndzi rhumbukisa murhi lowu omeke. Mina, Yehovha, ndzi swi vurile, ndzi swi endlile.”’”
9  A ya emahlweni a huwelela etindleveni ta mina hi rito lerikulu, a ku: “Lava va nyikelaka nyingiso emutini a va tshinele, un’wana ni un’wana a khome tlhari ra ku lovisa!”
2  Waswivo, a ku ri ni vavanuna va tsevu lava a va huma etlhelweni ra nyangwa ya le henhla leyi languteke en’walungwini, un’wana ni un’wana a khome tlhari ra ku pfotlosela; a ku ri ni munhu un’wana exikarhi ka vona la ambaleke ntsembyana, emasengeni yakwe a a ri ni rimhondzo ra matsalana ro chela inki, hiloko va nghena, va yima etlhelo ka alitari ya koporo.
3  Loko ku ri ku vangama ka Xikwembu xa Israyele, a ku susiwile ehenhla ka makerubu lawa a ku ri ehenhla ka wona enyangweni ya yindlu, kutani a huwelela munhu loyi a a ambale ntsembyana, loyi emasengeni yakwe a a ri ni rimhondzo ra matsalana ro chela inki.
4  Yehovha a ya emahlweni a ku eka yena: “Tsemakanya exikarhi ka muti, exikarhi ka Yerusalema, u fungha mimombo ya vanhu lava va nga ni nhlomulo, lava va konyaka hikwalaho ka swilo hinkwaswo leswi nyenyetsaka leswi endliwaka exikarhi ka wona.”
5  Kutani a byela lavan’wana, mina ndzi yingisile a ku: “Tsemakanyani emutini endzhaku ka yena, mi dlaya. Tihlo ra n’wina ri nga vi na nsovo, mi nga vi na ntsetselelo.
6  Mi fanele mi dlaya munhu la kuleke, jaha ni nhwana ni n’wana lontsongo ni vavasati—mi va lovisa. Kambe mi nga tshineli eka munhu un’wana ni un’wana la nga ni mfungho, mi fanele mi sungula evukwetsimelweni bya mina.” Hiloko va sungula hi vavanuna lava kuleke lava a va ri emahlweni ka yindlu.
7  A ya emahlweni a ku eka vona: “Thyakisani yindlu, mi tata swivava hi vanhu lava va dlayiweke. Yanani!” Hiloko va ya, va dlayetela emutini.
8  Kuteloko va dlayetela, mina ndzi sala, ndzi wa hi xikandza, ndzi huwelela ndzi ku: “Oho, Wena Yehovha, Hosi leyi Lawulaka! Xana u lovisa hinkwavo lava seleke va Israyele u ri karhi u chulula vukarhi bya wena ehenhla ka Yerusalema?”
9  Hiloko a ku eka mina: “Xihoxo xa yindlu ya Israyele na Yuda i xikulu ngopfu swinene, naswona tiko ri tele ku halata ngati, muti wu tele vuhomboloki; hikuva va te, ‘Yehovha u ri siyile tiko leri, Yehovha a nga voni.’
10  Na mina, tihlo ra mina a ri nge vi na nsovo, naswona a ndzi nge vi na ntsetselelo. Kunene ndlela ya vona ndzi ta yi tisa enhlokweni ya vona.”
11  Waswivo, munhu la ambaleke ntsembyana, loyi a a ri ni rimhondzo ro chela inki emasengeni, a vuyisa rito, a ku: “Ndzi endle hilaha u ndzi leriseke hakona.”
28  Rito ra Yehovha ri ya emahlweni ri fika eka mina, ri ku:
2  “N’wana wa munhu, byela murhangeri wa Tiri, u ku, ‘Yehovha, Hosi leyi Lawulaka u te: “‘“Hikwalaho ka leswi mbilu ya wena yi titlakuseke, nileswi u tshamelaka ku vula u ku, ‘Mina ndzi xikwembu. Ndzi tshame exitshan’weni xa xikwembu, exikarhi ka lwandle leri pfulekeke,’ kasi u munhu wa la misaveni, ku nga ri xikwembu, u tshamela ku endla mbilu ya wena yi fana ni mbilu ya xikwembu—
3  waswivo, wena u tlharihe ku tlula Daniyele. Ku hava swihundla leswi swi ku tsandzeke.
4  U tiendlele rifuwo hi vutlhari bya wena ni hi ku twisisa ka wena, naswona u hambeta u kuma nsuku ni silivhere eswitlatini swa wena.
5  U andzise rifuwo ra wena, hi vutlhari bya wena byo tala, hi nhundzu ya wena leyi xavisiwaka, kutani mbilu ya wena yi sungula ku titlakusa hikwalaho ka rifuwo ra wena.”’
6  “‘Hikokwalaho Yehovha, Hosi leyi Lawulaka u te: “Hikwalaho ka leswi u endlaka mbilu ya wena yi fana ni mbilu ya xikwembu,
7  hikokwalaho ndzi ku tisela vafambi, lava va xanisaka matiko, kunene va ta hlomula mabanga ya vona va lwa ni ku saseka ka vutlhari bya wena, va nyamisa ku vangama ka wena lokukulu.
8  Va ta ku nghenisa emugodini, u ta fa rifu ra loyi a dlayiweke exikarhi ka lwandle leri pfulekeke.
9  Xana u ta vula hakunene u ku, ‘Hi mina xikwembu,’ emahlweni ka loyi a ku dlayaka, kasi u munhu ntsena wa la misaveni, ku nga ri xikwembu, evokweni ra lava va ku nyamisaka?”’
10  “‘U ta fa rifu ra lava va nga yimbangiki, hi voko ra vafambi, hikuva mina ndzi vurile,’ ku vula Yehovha, Hosi leyi Lawulaka.”
11  Rito ra Yehovha ri ya emahlweni ri fika eka mina, ri ku:
12  “N’wana wa munhu, yimba risimu ra xirilo malunghana ni hosi ya Tiri, u ku eka yona, ‘Yehovha, Hosi leyi Lawulaka u te: “‘“Wena u lemela ntila, lowu teleke vutlhari ni lowu sasekeke hilaha ku hetisekeke.
13  A wu ri kona aEdeni, entangeni wa Xikwembu. Ribye rin’wana ni rin’wana ra risima a ri ku funengetile, rhubi, topazi ni yaspere; krisolita, onikisi ni jeyida; safiri, tukoyisi ni emeralda; vutshila bya mavekelo ya wena ni mahlangana-nhlolo lawa a ma ri eka wena, a swi ri swa nsuku. Swi endliwe swi lungheka esikwini leri u tumbuluxiweke ha rona.
14  U kerubu leri totiweke, leri funengetaka, naswona u vekiwe hi mina. A wu ri entshaveni yo kwetsima ya Xikwembu. A wu famba-famba exikarhi ka maribye lama pfurhaka.
15  A wu pfumala xihoxo etindleleni ta wena, ku sukela esikwini leri u tumbuluxiweke ha rona ku fika loko ku kumiwa ku pfumala ku lulama eka wena.
16  “‘“Hikwalaho ka nhundzu ya wena yo tala yo xavisa, va tate madzolonga eka wena, kutani u sungula ku dyoha. Ndzi ku susa entshaveni ya Xikwembu kukota loyi a nyamisiweke, ndzi ta ku lovisa, Wena kerubu leri ri funengetaka, exikarhi ka maribye lama pfurhaka.
17  “‘“Mbilu ya wena yi titlakusile hikwalaho ka ku saseka ka wena. U onhe vutlhari bya wena hikwalaho ka ku vangama ka wena lokukulu. Ndzi ta ku cumetela emisaveni. Ndzi ta ku veka emahlweni ka tihosi, leswaku ti languta eka wena.
18  “‘“Hikwalaho ka swihoxo swa wena swo tala, hikwalaho ka ku pfumala vululami eka nhundzu ya wena leyi xavisiwaka, u nyamise vukwetsimelo bya wena. Ndzi ta pfuxa ndzilo exikarhi ka wena. Hi wona lowu wu nga ta ku lovisa. Ndzi ta ku endla u va nkuma ehenhla ka misava ematihlweni ya hinkwavo lava va ku vonaka.
19  Loko ku ri hinkwavo lava va ku tivaka exikarhi ka vanhu, kunene va ta ku languta hi ku hlamala. U ta va nchumu lowu chavisaka hi xitshuketa, a wu nge he vi kona hilaha ku nga riki na makumu.”’”
20  Rito ra Yehovha ri ya emahlweni ri fika eka mina, ri ku:
21  “N’wana wa munhu, yisa xikandza xa wena eSidoni, u profeta ku lwisana na yena.
22  U fanele u ku, ‘Yehovha, Hosi leyi Lawulaka u te: “Waswivo, ndzi lwa na wena, Wena Sidoni, kunene ndzi ta vangamisiwa exikarhi ka wena; vanhu va ta tiva leswaku hi mina Yehovha loko ndzi n’wi avanyisa, ndzi hlawulekisiwa eka yena.
23  Ndzi ta rhumela ntungu eka yena ni ngati eswitarateni swakwe. Loyi a dlayiweke u ta wela exikarhi ka yena hi banga leri lwaka na yena matlhelo hinkwawo; vanhu va ta tiva leswaku hi mina Yehovha.
24  Endlwini ya Israyele ku nga ka ku nga ha vi na xo tlhava lexi nga ni khombo kumbe mutwa lowu vavaka eka hinkwavo lava va va rhendzeleke, lava va va hlekulaka; vanhu va ta tiva leswaku hi mina Yehovha, Hosi leyi Lawulaka.”’
25  “‘Yehovha, Hosi leyi Lawulaka u te: “Loko ndzi hlengeleta yindlu ya Israyele evanhwini lava a va hangalasiwe eka vona, ndzi ta hlawulekisiwa exikarhi ka vona ematihlweni ya matiko. Kunene va ta tshama emisaveni ya vona leyi ndzi yi nyikeke nandza wa mina, Yakobe.
26  Va ta tshama eka yona va sirhelelekile, va aka tindlu, va rima ni masimu ya vhinya, kutani va ta tshama va sirhelelekile loko ndzi avanyisa hinkwavo lava va va hlekulaka ematlhelweni hinkwayo ya vona; va ta tiva leswaku hi mina Yehovha Xikwembu xa vona.”’”
27  Rito ra Yehovha ri ya emahlweni ri fika eka mina, ri ku:
2  “Loko ku ri wena, Wena n’wana wa munhu, yimba risimu ra xirilo malunghana na Tiri,
3  u fanele u byela Tiri u ku, “‘Oho, wena la tshamaka evunghenweni bya lwandle, wansati la xavisaka, wa vanhu va swihlala swo tala, Yehovha, Hosi leyi Lawulaka u te: “Oho Tiri, wena u te, ‘Ndzi saseke hilaha ku hetisekeke.’
4  Tindhawu ta wena ti le ndzeni swinene ka lwandle. Vaaki va wena va endle ku saseka ka wena ku hetiseka.
5  Va ku endlele mapulanga hinkwawo hi timhandzi ta yunipa ta le Seniri. Va teke mukedari wa le Lebanoni leswaku va endla xihondzo xa ngalava eka wena.
6  Swikongomiso swa wena swa ngalava va swi endle hi mirhi leyikulu ngopfu ya le Baxani. Xifuva xa xikepe xa wena va xi endle hi timhondzo ta tindlopfu ni murhi wa kipresi, leswi humaka eswihlaleni swa Kitimi.
7  Lapi ra wena leri andlariweke ri endliwe hi ntsembyana wa mivalavala wa le Egipta, ri va seyila ra wena. Tinguvu leti u ti ambaleke i ta ngoti ya wasi ni voya lebyi pendiweke byi va bya xivunguvungu leswi humaka eswihlaleni swa Elixha.
8  “‘“Vaaki va Sidoni ni va Avhadi a va ri vatluti va wena. Oho Tiri, vanhu va wena lava va nga ni vuswikoti a va ri eka wena; a va ri vatlutisi va wena.
9  Hambi ku ri vavanuna lava kuleke va Gebali ni vanhu va yena lava va nga ni vuswikoti a va ri eka wena, va ri valemi va minsomo ya wena. Swikepe hinkwaswo swa lwandle ni vatluti va swona a va ri eka wena, va bindzula ni van’wana hi swilo leswi xavisiwaka.
10  Vaperesiya ni Valudi ni vavanuna va Putu—a va ri exikarhi ka vandla ra wena ra nyimpi, vavanuna va wena va nyimpi. A va hayeka xitlhangu ni xihuku eka wena. Hi vona lava va endleke leswaku u vangama.
11  Vana va Avhadi, vandla ra wena ra nyimpi, a va ri ehenhla ka marhangu ya wena hinkwawo, tinghwazi hi tona leti a ti ri eswihondzweni swa wena. A va hayeka switlhangu swa vona swa xirhendzevutana emarhangwini ya wena hinkwawo. Vona va endle leswaku u hetiseka hi ku saseka.
12  “‘“Taraxixi a wu bindzula na yena hi swilo swo tala swa mixaka hinkwayo, swa nkoka. Ku nyikeriwe hi vuhlayiselo bya wena hikwalaho ka silivhere, nsimbi, thini ni ntsopfu.
13  Yavhani, Tubala na Mixeke a va xaviselana na wena. Ku nyikeriwe hi swilo swa wena swo bindzula hikwalaho ka mimoya-xiviri ya vanhu ni swilo swa koporo.
14  Ku suka endlwini ya Togarima a ku ri ni tihanci to gadiwa, tihanci ta nyimpi ni timeyila, leti ku nyikeriweke hi vuhlayiselo bya wena hikwalaho ka tona.
15  Vana va Dedani a va xaviselana na wena; swihlala swo tala a wu swi tirhisela ku bindzula; timhondzo ta tindlopfu ni eboni, u nyikiwe swona swi va nyiko.
16  A wu bindzula na Edomu hikwalaho ka mintirho ya wena yo tala. Ku nyiketiwe vuhlayiselo bya wena hikwalaho ka tukoyisi, voya lebyi pendiweke byi va bya xivunguvungu ni malapi ya mivalavala ni lapi ro vevuka ni tikorala ni tirhubi.
17  “‘“Yuda ni tiko ra Israyele a va xaviselana na wena. Ku nyikeriwe hi swilo swa wena swo bindzula, hikwalaho ka koroni ya le Miniti ni swakudya swo hlawuleka ni vulombe ni mafurha ni balsama.
18  “‘“A wu bindzula na Damaska hi mintirho ya wena yo tala, hi vunyingi bya swilo swa wena hinkwaswo swa nkoka, hi vhinyo ya Helboni ni voya bya mpunga wo tshwukanyana.
19  Vhedana na Yavhani va le Uzala—va nyiketile hikwalaho ka vuhlayiselo bya wena. Nsimbi leyi furiweke, khasiya ni rihlanga—swi ve swilo swa wena swo bindzula ha swona.
20  Dedani a a ku xavisela tinguvu ta swilo leswi lukiweke swa ku gada.
21  Vaarabiya ni tindhuna hinkwato ta Kedari a va ri vabindzuri lava ku tirhelaka. Hi swinyimpfana swa matsune, makhuna ni swiphongo—a va ku bindzulela ha swona.
22  Vaxavisi va le Xeba ni va le Rama a va xaviselana na wena; ku nyiketiwe vuhlayiselo bya wena hikwalaho ka leswinene ngopfu swa mixaka hinkwayo ya swinun’hweriso ni hikwalaho ka maribye ya risima ni ya mixaka hinkwayo ni nsuku.
23  Harani na Kane na Edeni, vaxavisi va le Xeba, Axuru na Kilimada a va xaviselana na wena.
24  A va xaviselana na wena tinguvu ta ku xonga, tinguvu ta wasi ni tinguvu ta mivalavala ni swiandlalo swa mivala yimbirhi, mapindza lama photiweke, lama endliweke ma tiya, entsindza wa wena wa bindzu.
25  “‘“Swikepe swa Taraxixi a swi ri tigolonyi ta wena ta swilo swa wena swo bindzula ha swona, lerova u tala, u vangama swinene exikarhi ka lwandle leri pfulekeke.
26  “‘“Lava va ku tlutisaka va ku tise ematini yo tala. Mheho ya le vuxeni yi ku tshovile exikarhi ka lwandle leri pfulekeke.
27  Swilo swa wena swa nkoka ni vuhlayiselo bya wena, swilo swa wena swo cincisana ha swona, vatluti va wena ni vatlutisi va wena, lava va lemaka minsomo ya wena ni lava va cincisaka hi swixavisiwa swa wena ni vavanuna va wena hinkwavo va nyimpi, lava va nga eka wena, eka nhlengeletano ya wena hinkwayo, lava va nga exikarhi ka wena,—va ta wa exikarhi ka lwandle leri pfulekeke esikwini leri u nga ta wa ha rona.
28  “‘“Tiko leri pfulekeke ri ta ninginika loko ku twakala mpfumawulo wa xirilo xa vatlutisi va wena.
29  Hinkwavo lava va tamelaka xikongomisi xa ngalava, vatluti, vatlutisi hinkwavo va lwandle, kunene va ta xika eswikepeni swa vona; va ta yima ehenhla ka misava.
30  Kunene va ta twarisa rito ra vona, va rila hi xiviti eka wena. Va ta tichela ritshuri etinhlokweni ta vona. Va ta vumbuluka enkumeni.
31  Va ta boheka ku tsemeta mpandla hikwalaho ka wena, va tikhama hi nguvu yo khwaxa, va ku rilela hi moya-xiviri lowu nga ni mbitsi, hi ku kalakala lokukulu.
32  Kunene, eku rileni ka vona va ta yimba risimu ra xirilo eka wena, va ku bela nkosi, “‘“‘I mani loyi a fanaka na Tiri, la fanaka ni loyi a miyetiweke exikarhi ka lwandle?
33  Loko vuhlayiselo bya wena byi huma elwandle leri pfulekeke, u enerise vanhu vo tala. U fuwise tihosi ta misava hi swilo swa wena swo tala swa nkoka ni swilo swa wena swo cincisa ha swona.
34  Kutani u tshovekile elwandle leri pfulekeke, evuentweni bya mati. Loko ku ri swilo swo bindzula ha swona ni nhlengeletano ya wena hinkwayo, swi wele endzeni ka wena.
35  Vaaki hinkwavo va le swihlaleni—kunene va ta ku languta hi ku hlamala, tihosi ta vona ti ta rhurhumela hi ku chava. Swikandza swi ta khwanyana.
36  Loko ku ri vabindzuri lava nga exikarhi ka vanhu, kunene va ta ku bela noti. Hi xitshuketa, u ta hundzuka nchumu lowu chavisaka, a wu nge he vi kona hilaha ku nga riki na makumu.’”’”
7  Rito ra Yehovha ri ya emahlweni ri fika eka mina, ri ku:
2  “Loko ku ri wena, Wena n’wana wa munhu, Yehovha, Hosi leyi Lawulaka u byele misava ya Israyele, a ku, ‘Makumu, makumu, ma fikile eka tinhla ta mune ta tiko.
3  Sweswi makumu ma ku fikerile, kutani ndzi fanele ndzi ku hlundzukela, naswona ndzi ta ku avanyisa hi ku ya hi tindlela ta wena, ndzi ku tisela swilo swa wena hinkwaswo leswi nyenyetsaka.
4  Tihlo ra mina a ri nge vi na nsovo eka wena, naswona a ndzi nge ku tsetseleli, hikuva tindlela ta wena ndzi ta ti tisa ehenhla ka wena, naswona swilo swa wena leswi nyenyetsaka swi ta va ehenhla ka wena; kutani n’wina mi ta tiva leswaku hi mina Yehovha.’
5  “Yehovha, Hosi leyi Lawulaka u te, ‘Khombo, khombo leri nga tolovelekangiki, waswivo, ra ta.
6  Makumu ma fanele ma fika. Makumu ma fanele ma fika; ma fanele ma ku xalamukisa. Waswivo! Ma ta.
7  Harhi yo saseka yi fanele yi fika eka wena, Wena la akeke etikweni, nkarhi wu fanele wu fika, siku ri le kusuhi. Ku ni ku pfilunganyeka, ku nga ri ku huwelela ka le tintshaveni.
8  “‘Hi ku hatlisa ndzi ta chulula vukarhi bya mina ehenhla ka wena, naswona ndzi ta hetisisa ku hlundzuka ka mina ehenhla ka wena, ndzi ta ku avanyisa hi ku ya hi tindlela ta wena naswona ndzi tisa swilo hinkwaswo swa wena leswi nyenyetsaka ehenhla ka wena.
9  Tihlo ra mina ri nga ka ri nga vi na nsovo naswona a ndzi nge tsetseleli. Ndzi ta swi tisa eka wena hi ku ya hi tindlela ta wena, naswona swilo swa wena leswi nyenyetsaka swi ta va exikarhi ka wena; n’wina mi ta tiva leswaku hi mina Yehovha loyi a mi baka.
10  “‘Waswivo! Siku! Waswivo! Ra ta. Harhi yo saseka yi humile. Nhonga yi hlukile. Ku tikukumuxa ku hlukile.
11  Madzolonga ma tlakuke ma va nhonga ya vuhomboloki. A swi humi eka vona, hambi ku ri eka rifuwo ra vona; a swi humi eka vona hi xiviri, naswona a va titlakusi.
12  Nkarhi wu fanele wu ta, siku ri fanele ri fika. Loko ku ri muxavi, a nga tshuki a tsaka; loko ku ri muxavisi, a nga tshuki a rila, hikuva ku ni vukarhi lebyikulu ehenhla ka ntshungu wa kona hinkwawo.
13  Hikuva muxavisi a nge tlheleli eka leswi xavisiweke, loko vutomi bya vona bya ha ri exikarhi ka lava va hanyaka; hikuva xivono i xa ntshungu wa kona hinkwawo. A nga kona la nga ta vuya, a nga kona ni un’we la nga ta va ni vutomi byakwe hikwalaho ka xihoxo xa yena.
14  “‘Va yimbe mhalamhala naswona un’wana ni un’wana u lunghiseleriwile, kambe a ku na munhu loyi a yaka enyimpini, hikuva vukarhi bya mina byi le henhla ka ntshungu wa kona hinkwawo.
15  Banga ri le handle, kambe ntungu ni ndlala swi le ndzeni. Un’wana ni un’wana loyi a nga enhoveni, u ta dlayiwa hi banga, hinkwavo lava nga emutini, ndlala ni ntungu swi ta va lovisa.
16  Kunene lava balekaka va ta baleka naswona etintshaveni va ta kotisa matuva ya le minkoveni, lama rilaka hinkwawo hi xiviti, un’wana ni un’wana exihoxweni xakwe.
17  Mavoko hinkwawo, ma tshamela ku lelemela; kasi matsolo hinkwawo, ma tshamela ku dzururuka mati.
18  Va tikhame hi nguvu yo khwaxa, va funengetiwe hi ku rhurhumela; swikandza hinkwaswo swi ni tingana ni tinhloko hinkwato ta vona ti ni mpandla.
19  “‘Silivhere ya vona va ta yi lahlela eswitarateni, naswona nsuku wa vona wu ta va nchumu lowu nyenyetsaka. Hambi ku ri silivhere ya vona kumbe nsuku wa vona a swi nge swi koti ku va kutsula esikwini ra ku hlundzuka ka Yehovha. Mimoya-xiviri ya vona a va nge yi enerisi, marhumbu ya vona a va nge ma tati, hikuva yi hundzuke xikhunguvanyiso lexi vangaka xihoxo.
20  Kutani ku khavisa ka xin’wetsin’wetsi xa munhu—munhu u ku teke ku ri xivangelo xa ku tinyungubyisa; swifaniso swa vona leswi nyenyetsaka, swilo swa vona leswi nyangatsaka, va swi endle ha xona. Hi yona mhaka leyi ndzi nga ta xi endla nchumu lowu nyenyetsaka eka vona.
21  Kutani ndzi ta xi nyiketa evokweni ra vafambi xi va lexi phangiweke ni le ka lavo homboloka emisaveni xi va lexi phangiweke, kunene va ta xi nyamisa.
22  “‘Kutani ndzi ta susa xikandza xa mina eka vona, entiyisweni va ta nyamisa ndhawu ya mina leyi tumbeleke, swigevenga swi ta ta eka yona, swi yi nyamisa.
23  “‘Endla nketana, hikuva tiko ri tele vuavanyisi lebyi nga ni ngati naswona muti wu tele madzolonga.
24  Kutani lavo biha ngopfu exikarhi ka matiko ndzi ta va tisa, kunene va ta teka tindlu ta vona, ndzi ta herisa ku tinyungubyisa ka lava nga ni matimba, vukwetsimelo bya vona byi ta nyamisiwa.
25  Ku ta va ni ku vaviseka, kunene va ta lava ku rhula kambe a ku nge vi kona.
26  Ku ta va ni maxangu ehenhla ka maxangu, ku ta va ni xiviko ehenhla ka xiviko, entiyisweni vanhu va ta lava xivono eka muprofeta, nawu wu ta hela eka muprista ni xitsundzuxo eka vavanuna lava kuleke.
27  Hosi yi ta rila; ni ndhuna yi ta ambala ku onheteriwa, kutani mavoko ya vanhu va tiko ma ta karhateka. Ndzi ta va endlela hi ku ya hi ndlela ya vona, naswona ndzi ta va avanyisa hi ku ya hi ku avanyisa ka vona; kutani va ta tiva leswaku hi mina Yehovha.’”
34  Rito ra Yehovha ri ya emahlweni ri fika eka mina, ri ku:
2  “N’wana wa munhu, profeta ku lwisana ni varisi va Israyele. Profeta, u byela varisi, u ku, ‘Yehovha, Hosi leyi Lawulaka u te: “Khombo eka varisi va Israyele, lava va tiwundlaka hi voxe! Xana varisi a va fanelanga va wundla ntlhambi?
3  Mi dya leswo nona, mi tiambexa voya. Mi tlhava xifuwo xo nona. Ntlhambi a mi wu wundli.
4  Leti ti vabyaka a mi ti tiyisanga, leyi yi vabyaka a mi yi hanyisanga, leyi yi tshovekeke a mi yi bohelelanga, leyi yi hambukeke a mi yi vuyisanga, ni leyi yi lahlekeke a mi yi lavanga, kambe mi ti veka ehansi ka n’wina mi ti xanisa, hi tihanyi.
5  Kutani ti hangalake hakatsongo-tsongo hikwalaho ka leswi ku nga riki na murisi, lerova ti ve swakudya swa xivandzana xin’wana ni xin’wana xa nhova, ti hambeta ti hangalaka.
6  Tinyimpfu ta mina ti tshamela ku lahlekela etintshaveni hinkwato ni le xitsungeni xin’wana ni xin’wana lexi tlakukeke; tinyimpfu ta mina ti hangalakele evuandlalweni hinkwabyo bya misava, ku nga ri na munhu loyi a ti lavisisaka, ku nga ri na munhu loyi a ti landzaka.
7  “‘“Hikokwalaho, n’wina varisi, yingisani rito ra Yehovha,
8  ‘“Loko ntsena ndza ha hanya,” ku vula Yehovha, Hosi leyi Lawulaka, “hakunene, hikwalaho ka leswi tinyimpfu ta mina ti veke nchumu wo phangiwa nileswi tinyimpfu ta mina ti hambeteke ti va swakudya swa xivandzana xin’wana ni xin’wana xa nhova, hikwalaho ka leswi a ku nga ri na murisi, nileswi varisi va mina va nga ti lavangiki tinyimpfu ta mina, kambe varisi va tshameleke ku tiwundla hi voxe, kambe tinyimpfu ta mina a va ti wundlanga,”’
9  hikokwalaho, n’wina varisi, yingisani rito ra Yehovha.
10  Yehovha, Hosi leyi Lawulaka u te, ‘Waswivo, ndzi lwa ni varisi, kunene ndzi ta lava ku vuyiseriwa tinyimpfu ta mina evokweni ra vona, ndzi va tshikisa ku wundla tinyimpfu ta mina, varisi va nga ka va nga ha tiwundli; ndzi ta kutsula tinyimpfu ta mina enon’wini wa vona, ti nga ka ti nga vi swakudya swa vona.’”
11  “‘Hikuva Yehovha, Hosi leyi Lawulaka u te: “Hi mina loyi, mina, ndzi ta lavisisa tinyimpfu ta mina, ndzi ti langutela.
12  Ndzi ta khathalela tinyimpfu ta mina, hi ndlela leyi loyi a wundlaka ntlhambi wakwe esikwini leri a vaka exikarhi ka tinyimpfu ta yena, a ti khathalelaka ha yona; ndzi ta ti kutsula etindhawini hinkwato leti ti hangalakeleke eka tona esikwini ra mapapa ni ku dzwihala lokukulu.
13  Ndzi ta ti humesa exikarhi ka vanhu, ndzi ti hlengeleta ku suka ematikweni, ndzi ti tisa emisaveni ya tona, ndzi ti wundlela etintshaveni ta Israyele, eswinambyanini ni le tindhawini hinkwato to tshama eka tona ta tiko.
14  Ndzi ta ti wundlela emadyelweni lamanene, naswona ndhawu ya tona yo tshama yi ta va etintshaveni leti tlakukeke ta Israyele. Ti ta etlela kona endhawini leyinene yo tshama eka yona, naswona ti ta dyela emadyelweni yo nona ehenhla ka tintshava ta Israyele.”
15  “‘“Mina ndzi ta wundla tinyimpfu ta mina, ndzi ta ti vundzisa,” ku vula Yehovha, Hosi leyi Lawulaka.
16  “Leyi lahlekeke ndzi ta yi lavisisa, leyi hambukeke ndzi ta yi vuyisa, leyi tshovekeke ndzi ta yi bohelela, leyi vabyaka ndzi ta yi tiyisa, kambe leyo nona yi tlhela yi va ni matimba ndzi ta yi lovisa. Yoleyo ndzi ta yi wundla hi vuavanyisi.”
17  “‘Loko ku ri n’wina tinyimpfu tanga, Yehovha, Hosi leyi Lawulaka u te: “Maswivo, ndzi avanyisa exikarhi ka nyimpfu ni nyimpfu, exikarhi ka makhuna ni swiphongo.
18  Xana i nchumu lowutsongo eka n’wina leswaku mi dyela eka madyelo lamanene ngopfu kambe madyelo laman’wana ya n’wina mi wa kandziyela hi milenge, nileswaku mi nwa mati yo tenga kambe lawa ma saleke mi wa dunga hi ku ma kandziyela hi milenge?
19  Loko ku ri tinyimpfu ta mina, xana ti fanele ti dyela eka madyelo lama kandziyeriweke hi milenge ya n’wina, ti nwa mati lama dungiweke hi ku kandziyeriwa hi milenge ya n’wina?”
20  “‘Hikokwalaho Yehovha, Hosi leyi Lawulaka u va byele a ku: “Hi mina loyi, mina hi xiviri, kunene ndzi ta avanyisa exikarhi ka nyimpfu yo nona ni nyimpfu yo ondza,
21  hikwalaho ka leswi mi tshameleke ku va susumeta hi tsheve ni katla, mi tshamela ku va susumeta hi timhondzo hinkwavo lava va vabyaka kukondza mi va hangalasela ehandle.
22  Ndzi ta ponisa tinyimpfu ta mina, ti nga ka ti nga ha vi nchumu wo phangiwa; ndzi ta avanyisa exikarhi ka nyimpfu ni nyimpfu.
23  Ndzi ta ti vekela murisi un’we, u ta ti wundla, ku nga nandza wa mina Davhida. Yena u ta ti wundla, u ta va murisi wa tona.
24  Mina Yehovha, ndzi ta va Xikwembu xa tona, nandza wa mina Davhida u ta va ndhuna exikarhi ka tona. Mina, Yehovha, ndzi vurile.
25  “‘“Ndzi ta endla ntwanano wa ku rhula na tona, kunene ndzi ta herisa xivandzana lexi nga ni khombo etikweni, ti ta tshama emananga ti sirhelelekile, ti etlela emakhwatini.
26  Ndzi ta endla leswaku tona ni tindhawu leti nga ekusuhi ni xitsunga xa mina ti va nkateko, ndzi ta endla leswaku mpfula yi na hi nkarhi wa yona. Ku ta va ni timpfula leti ti naka ta nkateko.
27  Kutani murhi wa nhova wu fanele wu veka mihandzu ya wona, tiko ri ta humesa ntshovelo wa rona, ti ta tshama emisaveni ya tona ti sirhelelekile. Ti ta tiva leswaku hi mina Yehovha loko ndzi tshova majoko ya tona, ndzi ti kutsula evokweni ra lava a va ti endla mahlonga.
28  Ti nga ka ti nga ha vi nchumu wo phangiwa hi matiko; loko ku ri xivandzana xa misava, xi nga ka xi nga ti dyi, ti ta tshama ti sirhelelekile, ti nga chavisiwi hi munhu.
29  “‘“Ndzi ta ti simekela vito, ti nga ka ti nga ha vi leti tekiweke hi ndlala etikweni, ti nga ka ti nga ha tsongahatiwi hi matiko.
30  ‘Ti ta tiva leswaku mina, Yehovha Xikwembu xa tona, ndzi na tona nileswaku tona i vanhu va mina, yindlu ya Israyele,’ ku vula Yehovha, Hosi leyi Lawulaka.”’
31  “‘Loko ku ri n’wina tinyimpfu tanga, tinyimpfu ta madyelo ya mina, mi vanhu va la misaveni. Mina ndzi Xikwembu xa n’wina,’ ku vula Yehovha, Hosi leyi Lawulaka.”
46  “Yehovha, Hosi leyi Lawulaka u te, ‘Loko ku ri nyangwa ya xivava xa le mpfungwe leyi languteke evuxeni, yi fanele yi tshama yi pfalekile masiku ya tsevu ya ntirho, hi siku ra savata yi fanele yi pfuriwa, naswona hi siku ra ku thwasa ka n’weti yi fanele yi pfuriwa.
2  Ndhuna yi ta nghena hi ndlela ya le rikupakupeni ra nyangwa, ku suka ehandle, yi yima ekusuhi ni rimba ra nyangwa; vaprista va ta nyikela gandzelo ra yona ro hisiwa leri heleleke ni switlhavelo swa yona swa xinakulobye, yi ta nkhinsama evunghenweni bya nyangwa, yi ta tlhela yi huma, kambe nyangwa a yi fanelanga yi pfariwa kukondza ku va madyambu.
3  Vanhu va tiko va fanele va nkhinsama evunghenweni bya nyangwa yoleyo hi tisavata ni hi ku thwasa ka n’weti, emahlweni ka Yehovha.
4  “‘Gandzelo ro hisiwa leri heleleke leri ndhuna yi faneleke yi ri nyikela eka Yehovha hi siku ra savata ri fanele ri va swinyimpfana swa xinuna swa tsevu, leswi hanyeke kahle ni khuna leri hanyeke kahle;
5  egandzelweni ra mavele, ku ta va mpimo wa efa eka khuna rin’we, eka swinyimpfana swa xinuna ku ta va gandzelo ra mavele hilaha yi kotaka ku nyikela hakona, loko ku ri mafurha, mpimo wa hini eka mpimo wa efa.
6  Hi siku ra ku thwasa ka n’weti ku fanele ku va ni xinkuzana, rhole ra ntlhambi wa tihomu, ni swinyimpfana swa tsevu swa xinuna ni khuna; swi fanele swi va leswi hanyeke kahle.
7  Yi ta nyikela mpimo wa efa wa xinkunzana ni mpimo wa efa wa khuna, swi va gandzelo ra mavele, ni leswi yi kotaka ku swi nyikela eka swinyimpfana swa xinuna; loko ku ri mafurha, mpimo wa hini eka mpimo wa efa.
8  “‘Loko ndhuna yi nghena, yi fanele yi nghena hi ndlela ya le rikupakupeni ra nyangwa, yi fanele yi huma hi ndlela ya rona.
9  Loko vanhu va tiko va ta emahlweni ka Yehovha hi minkarhi leyi vekiweke ya ntsako, loyi a nghenaka hi ndlela ya nyangwa ya le n’walungwini a ta nkhinsama, u ta huma hi ndlela ya nyangwa ya le dzongeni; loyi a nghenaka hi ndlela ya nyangwa ya le dzongeni u ta huma hi ndlela ya nyangwa ya le n’walungwini. Ku nga tshuki ku va ni munhu loyi a nga ta huma hi ndlela ya nyangwa leyi a ngheneke ha yona, hikuva u fanele a huma a kongoma emahlweni.
10  Loko ku ri ndhuna leyi nga exikarhi ka vona, loko va nghena, yona yi fanele yi nghena; loko va huma, yi fanele yi huma.
11  Eminkhubyeni ni le minkarhini leyi vekiweke ya ku tsaka, gandzelo ra mavele ri fanele ri va mpimo wa efa eka xinkuzana ni mpimo wa efa eka khuna, ni leswi a kotaka ku swi nyikela eka swinyimpfana swa xinuna; loko ku ri mafurha, mpimo wa hini wa mpimo wa efa.
12  “‘Loko ndhuna yo tshuka yi nyikela gandzelo ro hisiwa leri heleleke ri va gandzelo ra ku tirhandzela, kumbe switlhavelo swa xinakulobye swi va gandzelo ra ku tirhandzela eka Yehovha, yi fanele yi pfuleriwa ni nyangwa leyi languteke evuxeni, yi ta nyikela gandzelo ra yona ro hisiwa leri heleleke ni switlhavelo swa yona swa xinakulobye, hilaha yi endlaka hakona hi siku ra savata. Yi ta huma, kutani ku va ni munhu loyi a pfalaka nyangwa loko yi humile.
13  “‘Xinyimpfana xa xinuna lexi hanyeke kahle, lexi nga elembeni ra xona ro sungula, u fanele u xi nyikela siku ni siku xi va gandzelo ro hisiwa leri heleleke eka Yehovha. U fanele u xi nyikela mixo wun’wana ni wun’wana.
14  U fanele u nyikela swin’we na xona, mixo wun’wana ni wun’wana, xiphemu xa vutsevu xa mpimo wa efa, swi va gandzelo ra mavele, loko ku ri mafurha, vunharhu bya mpimo wa hini byo xuva mapa lama silekeke kahle. Gandzelo ra mavele leri yaka eka Yehovha i nawu lowu tshamaka hilaha ku nga heriki, nkarhi hinkwawo.
15  Va fanele va humesa xinyimpfana xa xinuna ni gandzelo ra mavele ni mafurha mixo wun’wana ni wun’wana swi va gandzelo ro hisiwa leri heleleke ra nkarhi hinkwawo.’
16  “Yehovha, Hosi leyi Lawulaka u te, ‘Loko ndhuna yo tshuka yi nyika un’wana ni un’wana wa vana va yona nyiko yi va ndzhaka, yi ta va rifuwo ra vana va yona. I rifuwo leri ri nga ndzhaka ya vona.
17  Loko yo tshuka yi nyika un’wana wa malandza ya yona nyiko, yi ta va ya yena kukondza ku fika lembe ra ntshunxeko; yi ta tlhelela endhuneni. Ndzhaka ya yena​—malunghana ni vana va yona—​hi yona leyi yi nga ta tshama yi ri ya vona.
18  Ndhuna a yi fanelanga yi teka ndzhaka ya vanhu lerova yi va sindzisa ku siya ndzhaka ya vona. Yi fanele yi nyika vana va yona ndzhaka eka rifuwo ra yona, leswaku un’wana ni un’wana eka vanhu va mina a nga fambi a siya rifuwo ra yena.’”
19  Hiloko a ndzi tisa hi ndlela yo nghena leyi a yi ri etlhelo ka nyangwa ku ya emakamareni yo dyela yo kwetsima, lawa a ma ri ya vaprista, lawa a ma langute en’walungwini, kutani waswivo, a ku ri ni ndhawu ematlhelo mambirhi ya le ndzhaku evupela-dyambu.
20  A ya emahlweni a ku eka mina: “Leyi i ndhawu leyi vaprista va nga ta swekela eka yona gandzelo ra nandzu ni gandzelo ra xidyoho, laha va nga ta bakela kona gandzelo ra mavele, leswaku va nga humeseli nchumu exivaveni xa le handle leswaku va hlawulekisa vanhu.”
21  A ya emahlweni a ndzi humesela exivaveni xa le handle, a ndzi hundzisa ekusuhi ni tinsika ta le yinhleni ta mune ta xivava, kutani waswivo, a ku ri ni xivava eka nsika leyi ya le yinhleni ya xivava, ku ri ni xivava eka nsika leyin’wana ya xivava.
22  Eka tinsika ta mune ta le yinhleni ta xivava a ku ri ni swivava leswitsongo, swisungunu swa 40 hi ku leha, swa 30 hi ku anama. Hi mune ka swona ni miako ya le yinhleni a swi ri ni mpimo lowu ringanaka.
23  A ku ri ni layini leyi a yi swi rhendzerile, yi swi rhendzele hi mune ka swona, a ku ri ni tindhawu to swekela eka tona leti endliweke ehansi ka tilayini leti ti yi rhendzelaka.
24  Kutani a ku eka mina: “Leti i tindlu ta lava va swekaka, laha vatirheli va Yindlu leyi va swekelaka kona xitlhavelo xa vanhu.”
37  Voko ra Yehovha a ri ri ehenhla ka mina, lerova a ndzi humesa hi moya wa Yehovha, a ndzi tshamisa erivaleni, a ri tele marhambu.
2  Hiloko a ndzi hundzisa ekusuhi na wona ematlhelweni hinkwawo, kutani waswivo, a ma tele ngopfu evuandlalweni bya rivala, waswivo, a ma ome ngopfu.
3  A ndzi byela a ku: “N’wana wa munhu, xana marhambu lawa ma nga tlhela ma hanya?” Hiloko ndzi ku: “Yehovha, Hosi leyi Lawulaka, wena u swi tiva kahle.”
4  A ya emahlweni a ku eka mina: “Profeta ehenhla ka marhambu lawa, u ku eka wona, ‘Oho n’wina marhambu lama omeke, yingisani rito ra Yehovha:
5  “‘Yehovha, Hosi leyi Lawulaka u byele marhambu lawa a ku: “Maswivo, ndzi mi tisela ku hefemula, mi fanele mi tlhela mi hanya.
6  Ndzi ta nghenisa misiha eka n’wina, ndzi mi endla mi va ni nyama, ndzi ta mi nameka nhlonge, ndzi nghenisa ku hefemula eka n’wina, kutani mi fanele mi tlhela mi hanya; mi ta swi tiva leswaku hi mina Yehovha.”’”
7  Kutani ndzi profeta hilaha ndzi lerisiweke hakona. Hiloko ku twakala mpfumawulo loko ndzi heta ku profeta, a ku ri ni ku ketlaketla, marhambu ma tshinelelana, rhambu ri ya eka rhambu ra rona.
8  Kutani waswivo, ndzi vona misiha ehenhla ka wona, nyama yi humelela, nhlonge yi namekiwa ehenhla ka wona. Loko ku ri ku hefemula, a ku nga ri kona eka wona.
9  A ya emahlweni a ku eka mina: “Profeta eka mheho. Profeta, Wena n’wana wa munhu, u byela mheho u ku, ‘Yehovha, Hosi leyi Lawulaka u te: “Tana, Wena mheho, u huma ematlhelo ya mune ya mheho, u hunga ehenhla ka vanhu lava va dlayiweke, leswaku va tlhela va hanya.”’”
10  Kutani ndzi profeta hilaha a ndzi leriseke hakona, ku hefemula ku ta eka wona, ma sungula ku hanya, ma yima hi milenge, ma ri vandla lerikulu ngopfu swinene ra nyimpi.
11  A ya emahlweni a ku eka mina: “N’wana wa munhu, loko ku ri marhambu lawa, i yindlu hinkwayo ya Israyele. Vona va ri, ‘Marhambu ya hina ma omile, ntshembo wa hina wu herile. Hi lovisiwile.’
12  Hikokwalaho profeta, u ma byela u ku, ‘Yehovha, Hosi leyi Lawulaka u te: “Maswivo, ndzi pfula swilahlo swa n’wina, ndzi ta mi humesa eswilahlweni swa n’wina, N’wina vanhu va mina, ndzi mi tisa emisaveni ya Israyele.
13  Mi ta tiva leswaku hi mina Yehovha loko ndzi pfula swilahlo swa n’wina niloko ndzi mi humesa eswilahlweni swa n’wina, N’wina vanhu vanga.”’
14  ‘Ndzi ta nghenisa moya wa mina eka n’wina, mi ta tlhela mi hanya, ndzi ta mi tshamisa emisaveni ya n’wina; mi ta tiva leswaku mina, Yehovha, ndzi vurile, ndzi ta swi endla,’ ku vula Yehovha.”
15  Rito ra Yehovha ri ya emahlweni ri fika eka mina, ri ku:
16  “Loko ku ri wena, Wena n’wana wa munhu, teka nkhavi, u tsala ehenhla ka wona, u ku, ‘Eka Yuda ni le ka vana va Israyele lava a tirhisanaka na vona.’ U teka nkhavi wun’wana, u tsala ehenhla ka wona, u ku, ‘Eka Yosefa, nkhavi wa Efrayimi, yindlu hinkwayo ya Israyele, lava a tirhisanaka na vona.’
17  Yi tshinelelanise yi va nkhavi wun’we eka wena, yi ta va wun’we evokweni ra wena.
18  Loko vana va vanhu varikwenu va sungula ku vula va ku, ‘Xana u nga hi byela leswaku swilo leswi swi vula yini eka wena?’
19  va byele u ku, ‘Yehovha, Hosi leyi Lawulaka u te: “Maswivo, ndzi teka nkhavi wa Yosefa, lowu wu nga evokweni ra Efrayimi, ni tinyimba ta Israyele, lava a tirhisanaka na vona, ndzi ta va veka eka wona, ku nga nkhavi wa Yuda, ndzi ta va endla nkhavi wun’we, va ta va nchumu wun’we evokweni ra mina.”’
20  Minkhavi leyi u tsalaka ehenhla ka yona yi ta va evokweni ra wena ematihlweni ya vona.
21  “Va byele u ku, ‘Yehovha, Hosi leyi Lawulaka u te: “Maswivo, ndzi teka vana va Israyele exikarhi ka matiko lawa va yeke eka wona, ndzi ta va hlengeleta ematlhelweni hinkwawo, ndzi va tisa emisaveni ya vona.
22  Ndzi ta va endla tiko rin’we etikweni leri, etintshaveni ta Israyele, hinkwavo va ta va ni hosi yin’we, va nga ka va nga ha vi matiko mambirhi, naswona a va nge he hambanisiwi va va mimfumo yimbirhi.
23  Va nga ka va nga ha tinyamisi hi swifaniso swa hava leswi hombolokeke ni hi swilo swa vona leswi nyangatsaka ni hi ku tlula nawu ka vona hinkwako; kunene ndzi ta va ponisa etindhawini ta vona hinkwato to tshama eka tona leti va dyoheleke eka tona, ndzi ta va endla va tenga, va ta va vanhu va mina, mina ndzi ta va Xikwembu xa vona.
24  “‘“Nandza wa mina Davhida u ta va hosi ya vona, hinkwavo va ta va ni murisi un’we; va ta famba eka swiboho swa mina swa vuavanyisi, va ta hlayisa milawu ya mina, kunene va ta swi hetisisa.
25  Va ta tshama etikweni leri ndzi ri nyikeke nandza wa mina, Yakobe, leri vatata wa n’wina va tshameke eka rona, va ta tshama eka rona, vona ni vana va vona ni vana va vana va vona hilaha ku nga riki na makumu, Davhida nandza wa mina u ta va ndhuna ya vona hilaha ku nga riki na makumu.
26  “‘“Ndzi ta endla ntwanano wa ku rhula swin’we na vona; va ta va ni ntwanano lowu tshamaka hilaha ku nga heriki. Ndzi ta va veka, ndzi va andzisa, ndzi veka vukwetsimelo bya mina exikarhi ka vona hilaha ku nga riki na makumu.
27  Tabernakela ya mina yi ta va ehenhla ka vona, kunene ndzi ta va Xikwembu xa vona, vona va ta va vanhu va mina.
28  Matiko ma ta tiva leswaku mina, Yehovha, ndzi hlawulekisa Israyele loko vukwetsimelo bya mina byi va exikarhi ka vona hilaha ku nga riki na makumu.”’”
45  “‘Loko mi ava tiko ri va ndzhaka, mi fanele mi humesela Yehovha munyikelo, xiphemu xo kwetsima xa tiko; ku leha ka xona, xi fanele xi leha swisungunu swa 25 000, ku anama ka xona ku va 10 000. Xi ta va xiphemu xo kwetsima eka mindzilakana ya kona hinkwayo ematlhelo hinkwawo.
2  Laha ku ta va ni 500 yi andzisiwe hi 500 ya ndhawu yo kwetsima, leyi endliweke yi ringana matlhelo hinkwawo; yi ta va ni swisungunu swa 50 leswi nga madyelo eka tlhelo rin’wana ni rin’wana.
3  Eka mpimo lowu u ta pima ku leha ka 25 000 ni ku anama ka 10 000, eka yona ku ta va ni vukwetsimelo, nchumu wo kwetsima ngopfu.
4  Xi ta va xiphemu xo kwetsima xa tiko eka vaprista, vatirheli va vukwetsimelo, lava va tshinelaka va ta tirhela Yehovha. Yi ta va ndhawu ya tindlu ta vona, ni ndhawu yo hlawuleka ya vukwetsimelo.
5  “‘Yi ta va yi lehe 25 000, yi aname 10 000. Yi ta va ya Valevhi, vatirheli va Yindlu. Va ta va ni makamara ya vona yo dyela ya 20.
6  “‘Mi ta nyikela hi ku anama ka 5 000 ni ku leha ka 25 000, ku va ndzhaka ya muti, ku fana kahle ni munyikelo wo kwetsima. Yi ta va ya yindlu hinkwayo ya Israyele.
7  “‘Ndhuna yi ta va ni yin’we eka tlhelo leri ni le ka tlhelo lerin’wana ra munyikelo wo kwetsima ni ra ndzhaka ya muti, etlhelo ka munyikelo wo kwetsima ni le tlhelo ka ndzhaka ya muti, nchumu wa le vupela-dyambu wu va evupela-dyambu ni nchumu wa le vuxeni wu va evuxeni. Ku leha ku ta ringana ni xin’wana xa swiavelo, ku suka eka ndzilakana wa le vupela-dyambu ku ya eka ndzilakana wa le vuxeni.
8  Loko ku ri tiko, ri ta va ra yena eIsrayele. Tindhuna ta mina ti nga ka ti nga ha va khomi hi tihanyi vanhu va mina, tiko va ta ri nyika yindlu ya Israyele hi ku landza tinyimba ta vona.’
9  “Yehovha, Hosi leyi Lawulaka u te, ‘Swi ringene hi n’wina, N’wina tindhuna ta Israyele!’ “‘Susani madzolonga ni ku phanga, mi endla vululami ni ku tshembeka. Tshikani ku yingayingisa vanhu va mina,’ ku vula Yehovha, Hosi leyi Lawulaka.
10  ‘Mi fanele mi va ni swikalo leswi kongomeke ni efa leyi kongomeke ni mpimo wa bati lowu kongomeke.
11  Loko ku ri mpimo wa efa ni mpimo wa bati, ku fanele ku va ni mpimo wun’we lowu vekiweke, bati yi rhwala vukhume bya mpimo wa homere, ni vukhume bya homere byi rhwala efa; mpimo wa yona lowu lavekaka, wu fanele wu va wa homere.
12  Xikele i tigera ta 20. Tixikele ta 20, tixikele ta 25, tixikele ta 15 ti fanele ti va mpimo wa mane eka n’wina.’
13  “‘Lowu i munyikelo lowu mi faneleke mi wu humesa, xiphemu xa vutsevu xa mpimo wa efa eka mpimo wa homere wa koroni, ni xiphemu xa vutsevu xa mpimo wa efa eka mpimo wa homere wa maxalana;
14  loko ku ri xiphemu xa mafurha, ku ni mpimo wa bati wa mafurha. Mpimo wa bati i vukhume bya koro. Mimpimo ya bati ya khume i mpimo wa homere; hikuva mimpimo ya khume ya bati i mpimo wun’we wa homere.
15  Nyimpfu yin’we entlhambini, eka swifuwo swa 200 swa Israyele, ya gandzelo ra mavele ni gandzelo ro hisiwa leri heleleke ni switlhavelo swa xinakulobye, leswaku swi kombeleriwa ku rivaleriwa,’ ku vula Yehovha, Hosi leyi Lawulaka.
16  “‘Loko ku ri vanhu hinkwavo va tiko, va ta va ni vutihlamuleri bya munyikelo lowu eka ndhuna ya Israyele.
17  Magandzelo yo hisiwa lama heleleke ma ta va ehenhla ka ndhuna ni gandzelo ra mavele ni gandzelo ra swakunwa enkarhini wa minkhuvo ni le nkarhini wa ku thwasa ka n’weti ni hi tisavata, eminkarhini hinkwayo leyi vekiweke ya ku tsaka ya yindlu ya Israyele. Hi yena loyi a nga ta nyikela hi gandzelo ra xidyoho ni gandzelo ra mavele ni gandzelo ro hisiwa leri heleleke ni switlhavelo swa xinakulobye, leswaku a yi kombelela ku rivaleriwa yindlu ya Israyele.’
18  “Yehovha, Hosi leyi Lawulaka u te, ‘Hi n’hweti yo sungula, esikwini ro sungula ra n’hweti, u fanele u teka xinkunzana, rhole ra ntlhambi wa tihomu, leri hanyeke kahle, u tengisa vukwetsimelo exidyohweni.
19  Muprista u fanele a teka ngati yin’wana ya gandzelo ra xidyoho, a yi chela erimbeni ra Yindlu ni le ka tinhla ta mune ta xitupu lexi rhendzeleke xa alitari, ehenhla ka rimba ra nyangwa ya xivava xa le mpfungwe.
20  Hi yona ndlela leyi u nga ta endla ha yona esikwini ra vunkombo ra n’hweti loko ku tshuka ku va ni munhu la endlaka xihoxo ni loyi a nga riki na ntokoto; mi fanele mi yi kombelela ku rivaleriwa Yindlu leyi.
21  “‘Hi n’hweti yo sungula, esikwini ra vu-14 ra n’hweti, mi fanele mi va ni paseka. Ku fanele ku dyiwa swinkwa leswo-ke-comela leswi ku nga nkhuvo wa masiku ya nkombo.
22  Esikwini rero, hikwalaho ka yona ni hikwalaho ka vanhu hinkwavo va tiko, ndhuna yi fanele yi humesa xinkunzana xi va gandzelo ra xidyoho.
23  Emasikwini ya nkombo ya nkhuvo yi fanele yi humesela Yehovha gandzelo ro hisiwa leri heleleke ra swinkunzana swa nkombo ni makhuna ya nkombo, leswi hanyeke kahle, siku ni siku ku ringana masiku ya nkombo, yi fanele yi humesa xiphongo xi va gandzelo ra xidyoho siku ni siku.
24  Yi fanele yi humesa mpimo wa efa wa xinkunzana ni mpimo wa efa wa khuna, swi va gandzelo ra mavele, loko ku ri mafurha, mpimo wa hini eka mpimo wa efa.
25  “‘Hi n’hweti ya vunkombo, esikwini ra vu-15 ra n’hweti, hi nkarhi wa nkhuvo, yi fanele yi humesa swo fana ni leswi masiku ya nkombo, ku fana ni gandzelo ra xidyoho, ni gandzelo ro hisiwa leri heleleke, ni gandzelo ra mavele ni mafurha.’”
23  Rito ra Yehovha ri ya emahlweni ri fika eka mina, ri ku:
2  “N’wana wa munhu, a ku ri ni vavasati vambirhi, vana va nsati un’we.
3  Hiloko va sungula ku tiendla tinghwavava aEgipta. Va endle vunghwavava evuntshweni bya vona. Mavele ya vona ma kamiwe kona, va khomiwa swifuva swa vunhwana bya vona kona.
4  Mavito ya vona a ku ri Ohola lonkulu na Oholiba makwavo wa xisati, hiloko ndzi va teka, kutani va veleka vana va majaha ni va vanhwanyana. Loko ku ri mavito ya vona, Ohola i Samariya, Oholiba i Yerusalema.
5  “Ohola a sungula ku tiendla nghwavava, a ha ri ehansi ka mina, a tshamela ku navela lava a va rhandzana na yena, Vaasiriya lava a va ri ekusuhi,
6  tindhuna letikulu leti ambaleke tinguvu ta wasi, ni vafumi lava khomeleke—majaha hinkwawo lama navelekaka, vavanuna lava gadeke tihanci.
7  Kutani a hambeta a endla vunghwavava eka vona, eka majaha hinkwawo yo hlawuleka ya Asiriya; ni le ka hinkwavo lava a a va navela—ni swifaniso swa vona swa hava leswi hombolokeke—u n’wi nyamisile.
8  Vunghwavava bya yena lebyi humaka aEgipta a nga byi tshikanga, hikuva va etlele na yena evuntshweni byakwe, naswona hi vona lava va khomeke swifuva swa vunhwana byakwe, va tshamela ku chululela rimbewu leri nga amukelekiki ehenhla ka yena.
9  Hikokwalaho ndzi n’wi nyikete evokweni ra lava va n’wi rhandzaka hi ku n’wi navela, evokweni ra vana va Asiriya, lava a va naveleke.
10  Hi lava va fununguleke vuhava byakwe. Va teke vana vakwe va majaha ni va vanhwanyana, yena va n’wi dlaye hi banga. Kutani a hundzuka xisandzu eka vavasati, va n’wi avanyisa.
11  “Loko makwavo wa xisati Oholiba a swi vona, u tirhise ku navela ka yena ka nyama hi ndlela leyi onhakeke ku tlula yena, vunghwavava byakwe a byi tlula vumbhisa bya makwavo.
12  U navele vana va Asiriya, tindhuna letikulu ni vafumi lava khomeleke lava a va ri ekusuhi, va ambale swo saseka ngopfu, vavanuna lava gadeke tihanci—majaha hinkwawo lama navelekaka.
13  Kutani ndzi vona leswaku havambirhi a va ri ni ndlela yin’we, hikuva a a tinyamisile.
14  Kutani a engetela vunghwavava byakwe loko a vona vanhu lava va kovotliweke ehenhla ka khumbi, swifaniso swa Vakalidiya lava pendiweke hi pende yo tshwuka,
15  va tikhame mavamba emasengeni, va vehele swifunengeto swa nhloko leswi lengalengaka, va languteka ku fana ni lava lwaka nyimpi, hinkwavo va fana ni vana va Babilona, Vakalidiya malunghana ni tiko leri va velekiweke eka rona.
16  Kutani a va navela loko a va vona, hiloko a rhuma varhumiwa eka vona eKalidiya.
17  Kutani vana va Babilona va tshamela ku ta eka yena, esangwini ra swiendlo swa rirhandzu, va n’wi nyamisa hi rimbewu ra vona leri nga amukelekiki; a hambeta a nyamisiwa hi vona, moya-xiviri wakwe wu nyenyetseka hikwalaho ka vona.
18  “Kutani a funungula swiendlo swakwe swa vunghwavava, a funungula ni vuhava byakwe, lerova moya-xiviri wa mina wu nyenyetsiwa hi ku va swin’we na yena, tanihi leswi moya-xiviri wa mina wu nyenyetsekeke hi ku va swin’we ni makwavo.
19  U hambete a andzisa swiendlo swakwe swa vunghwavava a kala a tsundzuka masiku ya vuntshwa byakwe, loko a tiendle nghwavava etikweni ra Egipta.
20  U tshamele ku navela hi ndlela leyi fanaka ni ya vasati lavatsongo va vanhu lava xirho xa nyama ya vona xi fanaka ni xirho xa nyama xa timbhongolo ta xinuna, lava xirho xa vona xa rimbewu xi fanaka ni xirho xa rimbewu xa tihanci ta xinuna.
21  Wena u hambete u yisa nyingiso eka ku tikhoma ko biha ka vuntshwa bya wena hi ku khomiwa ka swifuva swa wena ku sukela aEgipta ku ya emahlweni, hikwalaho ka mavele ya vuntshwa bya wena.
22  “Hikokwalaho, Wena Oholiba, Yehovha, Hosi leyi Lawulaka u te, ‘Waswivo, ndzi pfuxa varhandziwa va wena lava va ku naveleka, leswaku va lwa na wena, lava moya-xiviri wa wena wu nyenyetsiweke ha vona, ndzi ta va tisa va ta lwa na wena ematlhelweni hinkwawo,
23  vana va Babilona ni Vakalidiya hinkwavo, Pekodi na Xowa na Kowa, vana hinkwavo va Asiriya va ri na vona, majaha lama navelekaka, tindhuna letikulu ni vafumi lava khomeleke, hinkwavo ka vona, lava lwaka nyimpi ni lava va vitaniweke, lava gadeke tihanci, hinkwavo ka vona.
24  Va fanele va ta ku ta lwa na wena hi makalichi ya nyimpi lama ketlaketlaka ni mavhilwa, ni nhlengeletano ya vanhu, hi xitlhangu lexikulu ni xitlhangu lexitsongo ni xihuku. Va ta ku rhendzela matlhelo hinkwawo, kutani ndzi ta va nyika va ku avanyisa, vona va ta ku avanyisa hi vuavanyisi bya vona.
25  Ndzi ta kombisa ku hiseka ka mina ehenhla ka wena, va ta teka goza ku lwa na wena hi vukarhi. Va ta susa nhompfu ya wena ni tindleve ta wena, leswi seleke swa wena swi ta wa hi banga. Va ta teka vana va wena va majaha ni va vanhwanyana, leswi seleke swa wena swi ta lovisiwa hi ndzilo.
26  Kunene va ta ku hluvula tinguvu ta wena va ku tekela swilo swa wena swo saseka.
27  Entiyisweni ndzi ta herisa ku tikhoma ka wena ko biha, ni vunghwavava bya wena lebyi humaka etikweni ra Egipta; u nga ka u nga va languti hi mahlo, Egipta u nga ka u nga n’wi tsundzuki.’
28  “Hikuva Yehovha, Hosi leyi Lawulaka u te, ‘Waswivo, ndzi ku nyiketa evokweni ra lava u va vengeke, eka lava moya-xiviri wa wena wu nyenyetsiweke ha vona.
29  Va fanele va teka goza ku lwa na wena hi rivengo, va teka swilo swa wena hinkwaswo leswi u swi tirheleke hi matimba, va ku siya u nga ambalanga nchumu, u mbyinyile; ku ta fununguriwa vuhava bya swiendlo swa wena swa vumbhisa ni ku tikhoma ka wena ko biha ni swiendlo swa wena swa vunghwavava.
30  Swilo leswi swi ta endliwa eka wena hikwalaho ka leswi u landzelelaka matiko kukota nghwavava, hikwalaho ka leswi u tinyamiseke hi swifaniso swa vona swa hava leswi hombolokeke.
31  U fambe hi ndlela ya makwenu wa xisati; ndzi ta ku tamerisa xinwelo xa yena.’
32  “Yehovha, Hosi leyi Lawulaka u te, ‘U ta nwa xinwelo xa makwenu, lexo enta, xo anama. U ta va xihlekiso, u hlekuriwa, xinwelo lexi tameleke swo tala.
33  U ta tala vudakwa ni gome, hi xinwelo xa ku hlamarisiwa ni ku onheteriwa, xinwelo xa makwenu wa xisati, Samariya.
34  U ta xi nwa, u xi minya, u phorha swiphemu swa xona swa vumba, u ta susa mavele ya wena. “Hikuva mina ndzi vurile,” ku vula Yehovha, Hosi leyi Lawulaka.’
35  “Hikokwalaho Yehovha, Hosi leyi Lawulaka u te, ‘Hikwalaho ka leswi u ndzi rivaleke, u hambeta u ndzi hoxa endzhaku ka nhlana wa wena, kutani na wena byarha ku tikhoma ka wena ko biha ni swiendlo swa wena swa vunghwavava.’”
36  Yehovha a ya emahlweni a ku eka mina: “N’wana wa munhu, xana u ta avanyisa Ohola na Oholiba u va byela swilo swa vona leswi nyenyetsaka?
37  Hikuva va endle vuoswi naswona mavoko ya vona ma ni ngati, va endle vuoswi ni swifaniso swa vona swa hava leswi hombolokeke. Handle ka sweswo, vana va vona lava va va tswaleke va va hundzise endzilweni, swi va swakudya eka vona.
38  Ku tlula kwalaho, eka mina va endle leswi: Va nyamise vukwetsimelo bya mina esikwini rero, va nyamise tisavata ta mina.
39  Loko va dlaye vana va vona va va nyikela eka swifaniso swa hava leswi hombolokeke, va te evukwetsimelweni bya mina esikwini rero va ta byi nyamisa, kutani waswivo, hi swona leswi va swi endleke endzeni ka yindlu ya mina.
40  Ku engetela kwalaho, loko va rhumela rito eka vavanuna lava taka hi le kule, lava va rhumeriweke murhumiwa, kutani waswivo, va tile, lava u hlambeke hikwalaho ka vona, u penda mahlo ya wena, u vehela swin’wetsin’wetsi.
41  U tshame esangwini ro vangama, emahlweni ka rona ku lulamisiwe tafula, kutani ehenhla ka rona u veke murhi wa mina wa risuna ni mafurha ya mina.
42  Eka yena a ku ri ni mpfumawulo wa ntshungu lowu wu tshamisekeke, eka vavanuna lava humaka eka mintshungu ya vanhu a ku ri ni swidakwa leswi a swi huma emananga, kutani va vehela vusenga emavokweni ya vavasati ni tiharhi to saseka etinhlokweni ta vona.
43  “Kutani ndzi vula leswi malunghana ni loyi a a hlakatiwe hi vuoswi, ndzi ku, ‘Sweswi u ta hambeta a endla vunghwavava byakwe, yena hi xiviri.’
44  Va hambeta va nghena eka yena, hilaha munhu a nghenaka hakona eka wansati la nga nghwavava; hi ndlela yoleyo va nghene eka Ohola ni le ka Oholiba va ri vavasati va ku tikhoma ko biha.
45  Kambe loko ku ri vavanuna lava lulameke, hi vona lava va nga ta n’wi avanyisa hi vuavanyisi bya vavasati lava oswaka ni hi vuavanyisi bya vanhu va xisati lava halataka ngati; hikuva vona i vavasati lava oswaka, mavoko ya vona ma ni ngati.
46  “Hikuva Yehovha, Hosi leyi Lawulaka u te, ‘Ku ta humesiwa nhlengeletano ku lwa na vona, va endliwa nchumu wo chavisa, nchumu wa ku phangiwa.
47  Nhlengeletano yi fanele yi va khandla hi maribye, va ta tsemeleriwa hi mabanga ya vona. Va ta dlaya vana va vona va majaha ni va vanhwanyana, va ta hisa tindlu ta vona hi ndzilo.
48  Kunene ndzi ta herisa ku tikhoma ko biha etikweni rero, vavasati hinkwavo va ta boheka ku pfumela ku lulamisiwa, leswaku va nga endli hi ku landza ku tikhoma ka n’wina ko biha.
49  Ku tikhoma ka n’wina ko biha va fanele va ku tisa ehenhla ka n’wina, naswona mi ta byarha swidyoho swa swifaniso swa n’wina swa hava leswi hombolokeke; mi ta tiva leswaku hi mina Yehovha, Hosi leyi Lawulaka.’”
42  Hakatsongo-tsongo a ndzi tisa exivaveni xa le handle hi ndlela ya le tlhelo ra n’walungu. Kutani a ndzi tisa emuakweni wa kamara ro dyela lowu a wu ri emahlweni ka ndhawu ya le tlhelo ni lowu a wu ri emahlweni ka muako wa le n’walungwini.
2  Emahlweni ka ku leha ka swisungunu swa 100 a ku ri ni vungheno bya le n’walungwini, ku anama ka kona a ku ri swisungunu swa 50.
3  Emahlweni ka swisungunu swa 20 leswi a swi ri swa xivava xa le mpfungwe ni le mahlweni ka vuandlalo lebyi a byi ri bya xivava xa le handle a ku ri ni rikupakupa etlhelo ka rikupakupa eka swithezi swinharhu.
4  Emahlweni ka makamara yo dyela a ku ri ni ndlela ya swisungunu swa khume hi ku anama endzeni, ndlela ya xisungunu xin’we, vungheno bya kona a byi ri en’walungwini.
5  Loko ku ri makamara yo dyela, ya le henhla-henhla a ma komile, hikuva makupakupa a ma dya ndhawu ya wona, ku tlula ya le hansi swinene ni ku tlula ya le xikarhi, ya muako.
6  Hikuva a ma ri eka swithezi swinharhu, a ma ri hava tiphuphu to fana ni tiphuphu ta swivava. Hi yona mhaka leyi ku tekiweke ndhawu yo tala ku tlula lawa ya le hansi ni ya le xikarhi ku suka ehansi.
7  Rirhangu ra maribye leri a ri ri ehandle a ri ri ekusuhi ni makamara yo dyela ku ya exivaveni xa le handle emahlweni ka makamara laman’wana yo dyela. A ri lehe swisungunu swa 50.
8  Hikuva ku leha ka makamara yo dyela lawa a ma ri exivaveni xa le handle a ku ri swisungunu swa 50, kutani waswivo, emahlweni ka tempele a ku ri swisungunu swa 100.
9  Ehansi ka makamara lawa yo dyela a ku ri ni ndlela yo nghena leyi a yi ri evuxeni, loko munhu a nghena eka wona ku suka exivaveni xa le handle.
10  Eka vuanamo bya rirhangu ra xivava ku ya evuxeni, emahlweni ka ndhawu ya le tlhelo ni le mahlweni ka muako, a ku ri ni makamara yo dyela.
11  Emahlweni ka wona a ku ri ni ndlela leyi a yi languteka ku fana ni makamara yo dyela lawa a ma ri etlhelo ra le n’walungwini, ku leha ka wona a ku ri tano, ni ku anama ka wona a ku ri tano; tindlela ta wona hinkwawo to huma a ti fana, ni ku akiwa ka wona a ku fana ni vungheno bya wona a byi fana.
12  Vungheno lebyi a byi ri eku sunguleni ka ndlela, a byi fana ni vungheno bya makamara yo dyela lawa a ma ri etlhelo ra le dzongeni, ndlela leyi a yi ri emahlweni ka rirhangu ra ribye leri fanaka etlhelo ra le vuxeni, loko munhu a nghena eka wona.
13  A ya emahlweni a ku eka mina: “Makamara yo dyela ya le n’walungwini ni makamara yo dyela ya le dzongeni lawa ma nga emahlweni ka ndhawu ya le tlhelo, i makamara yo dyela yo kwetsima, laha vaprista lava va tshinelaka eka Yehovha va dyelaka kona swilo swo kwetsima ngopfu. Va swi veka kona swilo swo kwetsima ngopfu ni gandzelo ra mavele ni gandzelo ra xidyoho ni gandzelo ra nandzu, hikuva ndhawu leyi ya kwetsima.
14  Loko vaprista va nghenile, a va nge humi endhawini yo kwetsima ku ya exivaveni xa le handle, kambe a va veka kona tinguvu ta vona leti va tirhelaka ha tona hi ntolovelo, hikuva i nchumu wo kwetsima. Va ta ambala tinguvu tin’wana, va tshinela eka leswi swi yelanaka ni vanhu.”
15  Kutani a heta mimpimo ya yindlu ya le mpfungwe, a ndzi humesa hi ndlela ya nyangwa leyi tlhelo ra yona ra le mahlweni a ri ri evuxeni, a yi pima hinkwayo.
16  U pime tlhelo ra le vuxeni hi rihlanga ro pima. A ku ri tinhlanga ta 500, hi rihlanga ro pima, ematlhelo hinkwawo.
17  U pime tlhelo ra le n’walungwini, tinhlanga ta 500, hi rihlanga ro pima, ematlhelo hinkwawo.
18  U pime tlhelo ra le dzongeni, tinhlanga ta 500, hi rihlanga ro pima.
19  U rhendzeleke a ya etlhelo ra le vupela-dyambu. U pime tinhlanga ta 500, hi rihlanga ro pima.
20  U yi pime matlhelo ya mune. A yi ri ni rirhangu ematlhelo hinkwawo, hi ku leha ka tinhlanga ta 500 ni ku anama ka tinhlanga ta 500, ku hambanisa leswo kwetsima ni leswi nyameke.
22  Rito ra Yehovha ri ya emahlweni ri fika eka mina, ri ku:
2  “Loko ku ri wena, Wena n’wana wa munhu, xana u ta avanyisa, xana u ta avanyisa muti lowu nga ni nandzu wa ngati, kunene u wu tivisa swilo swa wona leswi nyenyetsaka?
3  U fanele u ku, ‘Yehovha, Hosi leyi Lawulaka u te: “Wena muti lowu wu halataka ngati exikarhi ka wena kukondza ku fika nkarhi wa wena, ni lowu endleke swifaniso swa hava leswi hombolokeke endzeni ka wena leswaku u va lowu nga tengangiki,
4  u ni nandzu hikwalaho ka ngati leyi u yi halateke, naswona u pfumale ku tenga hikwalaho ka swifaniso swa hava leswi hombolokeke leswi u swi endleke. Naswona u tshineta masiku ya wena, u ta fika emalembeni ya wena. Hi yona mhaka leyi ndzi faneleke ndzi ku endla u va ndzhukano eka matiko ni xisandzu eka matiko hinkwawo.
5  Matiko lawa ma nga ekusuhi ni lawa ma nga ekule ma ta ku sandza, Wena vito leri nga tengangiki, loyi a nga ni ku pfilunganyeka lokukulu.
6  Waswivo! Tindhuna ta Israyele ti le ka wena, yin’wana ni yin’wana yi nyikela voko ra yona hi xikongomelo xo halata ngati.
7  Va hlekule tatana na manana eka wena. Va dyelele muluveri exikarhi ka wena. N’wana la nga riki na tatana ni noni va va khome hi tihanyi eka wena.”’”
8  “‘Tindhawu ta mina to kwetsima u ti langutele ehansi, u nyamise tisavata ta mina.
9  Valumbeti lavakulu a va ri kona eka wena, hi xikongomelo xo halata ngati; va dyele etintshaveni eka wena. Va hambete va tikhoma hi ndlela yo biha exikarhi ka wena.
10  Va funungule vuhava bya tatana eka wena; va tsongahate wansati la nyameke hikwalaho ka switlhandla swa yena, eka wena.
11  Naswona munhu u endle nchumu lowu nyenyetsaka ni nsati wa nakulobye, munhu u nyamise nhlomi yakwe hi ku tikhoma ko biha; munhu u tsongahate makwavo wa xisati, n’wana wa nhwanyana wa tata wakwe, eka wena.
12  Va amukele xifumbarheriso eka wena hi xikongomelo xo halata ngati. U amukele ntswalo ni ku lombisa hi ku bindzurisa, naswona u pindzula hi vanakuloni hi ku dyelela hi nkani, mina u ndzi rivele,’ ku vula Yehovha, Hosi leyi Lawulaka.
13  “‘Kutani waswivo! Ndzi phokotele mavoko ya mina hikwalaho ka mpindzulo wa wena lowo biha, lowu u wu endleke, ni hikwalaho ka swiendlo swa wena swo halata ngati leswi kumekeke exikarhi ka wena.
14  Xana mbilu ya wena yi ta hambeta yi tiyisela kumbe mavoko ya wena ma va ni ntamu emasikwini lawa ndzi nga ta teka goza ku lwa na wena? Mina, Yehovha, ndzi vurile naswona ndzi ta teka goza.
15  Ndzi ta ku hangalasa exikarhi ka matiko, ndzi ku yisa ematikweni, ndzi herisa ku nyama ka wena.
16  Kunene u ta nyamisiwa endzeni ematihlweni ya matiko, kutani u ta tiva leswaku hi mina Yehovha.’”
17  Rito ra Yehovha ri ya emahlweni ri fika eka mina, ri ku:
18  “N’wana wa munhu, vanhu va yindlu ya Israyele va hundzuke ripambe eka mina. Hinkwavo i koporo ni thini ni nsimbi ni ntsopfu exikarhi ka khele ra ndzilo. Va hundzuke ripambe ro tala, ra silivhere.
19  “Hikokwalaho Yehovha, Hosi leyi Lawulaka u te, ‘Hikwalaho ka leswi hinkwenu mi kotiseke ripambe, hikokwalaho ndza mi hlengeleta exikarhi ka Yerusalema.
20  Ku fana niloko ku hlengeletiwa silivhere ni koporo ni nsimbi ni ntsopfu ni thini exikarhi ka khele ra ndzilo, leswaku swi pfurheteriwa endzilweni swi n’okisiwa, hi ndlela yoleyo ndzi ta va hlengeleta swin’we hi ku hlundzuka ka mina ni hi vukarhi bya mina, ndzi ta pfurhetela, ndzi mi n’okisa.
21  Ndzi ta mi hlengeleta kutani ndzi mi pfurhetela hi ndzilo wa ku hlundzuka ka mina, mi ta n’okisiwa exikarhi ka yena.
22  Ku fana niloko ku n’okisiwa silivhere exikarhi ka khele ra ndzilo, mi ta n’okisiwa hi ndlela yoleyo exikarhi ka yena; mi ta tiva leswaku mina, Yehovha, ndzi chululele vukarhi bya mina eka n’wina.’”
23  Rito ra Yehovha ri ya emahlweni ri fika eka mina, ri ku:
24  “N’wana wa munhu, n’wi byele u ku, ‘Wena u tiko leri ri nga basisiwiki, leri ri nga neriwiki hi mpfula esikwini ra xigwevo.
25  Ku ni xikhiri xa vaprofeta vakwe exikarhi ka yena, kukota nghala leyi vombaka, leyi handzulaka nyama. Entiyisweni va lovisa moya-xiviri. Va tshamela ku teka xuma ni swilo swa risima. Tinoni takwe va ti andzisile exikarhi ka yena.
26  Vaprista va yena va onhe nawu wa mina, va tshamela ku nyamisa tindhawu ta mina to kwetsima. Nchumu wo kwetsima ni lowu tolovelekeke a va swi hambanisanga, naswona a va tivisanga nchumu exikarhi ka nchumu lowu nga tengangiki ni lowu tengeke, va tumbete mahlo ya vona eka tisavata, ndzi nyamisiwile exikarhi ka vona.
27  Tihosana leti nga exikarhi ka yena ti fana ni timhisi leti ti handzulelaka xiharhi, hi ku halata ngati, hi ku lovisa mimoya-xiviri hi xikongomelo xo endla mpindzulo wo biha.
28  Vaprofeta va yena va va phame hi nchuchuto, va vone xivono lexi nga riki xa xiviri, va va vhumbhela mavunwa, va ku: “Yehovha, Hosi leyi Lawulaka u vurile,” kasi Yehovha a nga vulanga nchumu.
29  Vanhu va tiko va endle rhengu ra vudyeleri naswona va teke hi ku kanganyisa, kutani loyi a xanisekaka ni loyi a nga xisiwana va va khome hi tihanyi, muluveri va n’wi dyelerile, va nga n’wi kombi vululami.’
30  “‘Ndzi hambete ndzi lava munhu exikarhi ka vona loyi a a ta lunghisa rirhangu, a yima laha ku nga ni vangwa emahlweni ka mina ematshan’weni ya tiko, leswaku ndzi nga ri lovisi; a ndzi kumanga munhu.
31  Xisweswo ndzi ta chululela xigwevo xa mina ehenhla ka vona. Ndzi ta va lovisa hi ndzilo wa ku hlundzuka ka mina. Ndlela ya vona ndzi ta yi tisa ehenhla ka nhloko ya vona,’ ku vula Yehovha, Hosi leyi Lawulaka.”
38  Rito ra Yehovha ri ya emahlweni ri fika eka mina, ri ku:
2  “N’wana wa munhu, xikandza xa wena a xi lwe na Gogo wa tiko ra Magogo, ndhuna leyikulu ya Mixeke na Tubala, u profeta ku lwa na yena.
3  U fanele u ku, ‘Yehovha, Hosi leyi Lawulaka u te: “Waswivo, ndzi lwa na wena, Wena Gogo, wena ndhuna leyikulu ya Mixeke na Tubala.
4  Kunene ndzi ta ku hundzuluxa, ndzi nghenisa swiove etinhlayeni ta wena, ndzi ku humesa swin’we ni vandla ra wena hinkwaro ra nyimpi, tihanci ni vagadi va tihanci, hinkwavo va ambale swo saseka ngopfu, nhlengeletano leyikulu, hi xitlhangu lexikulu ni xitlhangu lexitsongo, hinkwavo va tamele mabanga;
5  va ri na Peresiya, Etiyopiya na Putu, hinkwavo va ri ni xitlhangu lexitsongo ni xihuku;
6  Gomere ni mavuthu yakwe hinkwawo, yindlu ya Togarima, ya le tindhawini ta le kule swinene ta n’walungu, ni mavuthu ya kona hinkwawo, vanhu vo tala va ri na wena.
7  “‘“Lungheka, u tilunghiselela, wena ni nhlengeletano ya wena hinkwayo, lava va hlengeletaneke ekusuhi na wena, u fanele u va murindzi wa vona.
8  “‘“Endzhaku ka masiku yo tala u ta nyikiwa nyingiso. Eku heteleleni ka malembe u ta ta etikweni ra vanhu lava va vuyisiweke ebangeni, lava va hlengeletiweke va huma evanhwini vo tala, va ya etintshaveni ta Israyele, leti a ti ri ndhawu leyi onhakeke nkarhi hinkwawo; tiko leri ri tekiweke eka vanhu vo tala, laha a va tshama kona va sirhelelekile, hinkwavo ka vona.
9  U ta boheka ku ta. U ta nghena kukota xidzedze. U ta funengeta tiko kukota mapapa, wena ni mavuthu ya wena hinkwawo ni vanhu vo tala lava va nga na wena.”’
10  “Yehovha, Hosi leyi Lawulaka u te, ‘Esikwini rero, ku ta ta swilo embilwini ya wena, kunene u ta anakanya makungu yo biha;
11  u fanele u ku: “Ndzi ta tlhandluka ndzi ya lwa ni tiko-xikaya. Ndzi ta fika eka lava va nga kavanyetekiki, lava tshamaka va sirhelelekile, hinkwavo va tshama va nga ri na rirhangu, hambi ku ri swigogo ni tinyangwa a va na swona.”
12  Hi xikongomelo xo teka swilo swo tala ni ku phanga lokukulu, leswaku u tlherisa voko ra wena ehenhla ka tindhawu leti onhakeke leti tlheleke ti akiwa ni le henhla ka vanhu lava va hlengeletiweke ematikweni, lava va hlengeletaka rifuwo ni nhundzu, lava va tshamaka exikarhi ka misava.
13  “‘Xeba na Dedani ni vabindzuri va Taraxixi ni swinghalana swa kona hinkwaswo leswi nga ni ntshiva—va ta ku eka wena: “Xana u tela ku ta teka swilo swo tala? Xana u vitane nhlengeletano ya wena leswaku u phanga swinene, leswaku u teka silivhere ni nsuku, u teka rifuwo ni nhundzu, u teka swilo swo tala ngopfu?”’
14  “Hikokwalaho profeta, Wena n’wana wa munhu, u byela Gogo u ku, ‘Yehovha, Hosi leyi Lawulaka u te: “Xana u nga ka u nga swi tivi hi siku rero loko vanhu va mina va Israyele va sirhelelekile?
15  Kunene u ta ta u huma endhawini ya wena, ku suka eswiphen’wini swa le kule swinene swa le n’walungwini, wena ni vanhu vo tala lava va nga na wena, hinkwavo va gade tihanci, va ri nhlengeletano leyikulu, nhlengeletano leyikulu swinene ya nyimpi.
16  U ta boheka ku ta ehenhla ka vanhu va mina va Israyele, kukota mapapa, u funengeta tiko. Swi ta endleka exiphen’wini xo hetelela xa masiku, kunene ndzi ta mi tisa ku lwa ni tiko ra mina, leswaku matiko ma ta ndzi tiva loko ndzi tihlawulekisa eka wena ematihlweni ya wona, Wena Gogo.”’
17  “Yehovha, Hosi leyi Lawulaka u te, ‘Xana hi wena loyi ndzi vulavuleke ha yena emasikwini yo sungula hi voko ra malandza ya mina lama nga vaprofeta va Israyele, lava a va profeta emasikwini wolawo—emalembeni wolawo—malunghana ni ku ku tisa ehenhla ka vona?’
18  “‘Esikwini rero, esikwini leri Gogo a nghenaka ha rona emisaveni ya Israyele,’ ku vula Yehovha, Hosi leyi Lawulaka, ‘vukarhi bya mina byi ta fika enhompfini ya mina.
19  Ndzi ta vulavula hi ku hiseka ka mina, hi ndzilo wa ku hlundzuka ka mina. Hakunene esikwini rero ku ta va ni ku tsekatseka lokukulu emisaveni ya Israyele.
20  Tinhlampfi ta lwandle ni swivumbiwa leswi hahaka swa matilo ni swivandzana swa nhova ni swilo hinkwaswo leswi kokovaka emisaveni ni vanhu hinkwavo lava va nga ehenhla ka vuandlalo bya misava, swi ta boheka ku rhurhumela hikwalaho ka mina, tintshava ti ta wisiwa ni tindlela leti nga swiganga ti ta hirimuka, rirhangu rin’wana ni rin’wana ri ta wela emisaveni.’
21  “‘Ndzi ta n’wi vitanela banga endhawini ya mina hinkwayo ya tintshava,’ ku vula Yehovha, Hosi leyi Lawulaka. ‘Banga ra un’wana ni un’wana ri ta va ehenhla ka makwavo.
22  Ndzi ta n’wi avanyisa, hi ntungu ni hi ngati; ehenhla ka yena ni le henhla ka mavuthu yakwe ni le henhla ka vanhu vo tala lava va nga ta va va ri na yena, ndzi ta nisa maboboma lamakulu ni xihangu, ndzilo ni xivavula.
23  Kunene ndzi ta titwarisa ndzi tihlawulekisa, ndzi titivisa ematihlweni ya matiko yo tala; va ta tiva leswaku hi mina Yehovha.’
32  Hi lembe ra vu-12, hi n’hweti ya vu-12, esikwini ro sungula ra n’hweti, rito ra Yehovha ri fika eka mina, ri ku:
2  “N’wana wa munhu, yimba risimu ra xirilo malunghana na Faro hosi ya Egipta, u vula eka yena u ku, ‘U miyetiwile kukota xinghalana xa ntshiva xa matiko. “‘U fane ni xivandzana xa le matini emalwandle, u hambeta u hlambela emilambyeni ya wena, u tshamela ku pfindlusa mati hi milenge ya wena, u thyakisa milambu ya vona.’
3  “Yehovha, Hosi leyi Lawulaka u te, ‘Ndzi ta andlala rikoka ra mina ehenhla ka wena hi ku tirhisa nhlengeletano ya vanhu vo tala, kunene va ta ku nghenisa erikokeni ra mina.
4  Ndzi ta ku tshika etikweni. Ndzi ta ku cukumeta ehenhla ka vuandlalo bya nhova. Swivumbiwa hinkwaswo swa matilo ndzi ta swi tshamisa eka wena, swivandzana swa misava hinkwayo ndzi ta swi xurhisa ha wena.
5  Ndzi ta veka nyama ya wena ehenhla ka tintshava, ndzi tata minkova hi thyaka ra wena.
6  Kutani tiko ndzi ta ri nwisa leswi swi humaka eka wena, engatini ya wena, ehenhla ka tintshava; swinambyana swi ta tala ha wena.’
7  “‘Loko u timeka, ndzi ta pfala matilo kutani ndzi endla tinyeleti ti va munyama. Loko ku ri dyambu, ndzi ta ri funengeta hi mapapa, n’weti wona wu nga ka wu nga humesi ku vonakala ka wona.
8  Timboni hinkwato ta ku vonakala ematilweni—ndzi ta ti endla munyama hikwalaho ka wena, ndzi ta endla tiko ra wena ri va ni munyama,’ ku vula Yehovha, Hosi leyi Lawulaka.
9  “‘Ndzi ta hlundzukisa mbilu ya vanhu vo tala loko ndzi humesa makhumbi ematikweni ma ya eka matiko lawa u nga ma tivangiki.
10  Kunene ndzi ta endla leswaku vanhu vo tala va ku chava, tihosi ta vona ti ta rhurhumela hikwalaho ka ku chava wena, loko ndzi hatimisa banga ra mina eswikandzeni swa tona, ti ta rhurhumela nkarhi hinkwawo, yin’wana ni yin’wana hi moya-xiviri wa yona, esikwini leri u nga ta wa ha rona.’
11  “Hikuva Yehovha, Hosi leyi Lawulaka u te, ‘Banga ra hosi ya Babilona ri ta ta ehenhla ka wena.
12  Ndzi ta endla ntshungu wa wena wu wisiwa hi mabanga ya lava va nga ni matimba, vaxanisi va matiko, hinkwavo ka vona; entiyisweni va ta susa ku tinyungubyisa ka Egipta, ntshungu wakwe hinkwawo wu ta lovisiwa.
13  Ndzi ta lovisa swifuwo swa yena hinkwaswo leswi nga ekusuhi ni mati yo tala, kutani nenge wa munhu wa la misaveni wu nga ka wu nga ha ma pfindlusi, hambi ku ri masondzo ya swifuwo a ma nge he ma pfindlusi.’
14  “‘Enkarhini wolowo ndzi ta endla mati ya kona ma tenga, milambu ya kona ndzi ta yi khulukisa kukota mafurha,’ ku vula Yehovha, Hosi leyi Lawulaka.
15  “‘Loko ndzi endla tiko ra Egipta ri va rhumbi naswona tiko ri va rhumbi eka leswi swi ri taleleke, loko ndzi dlaya vaaki hinkwavo va rona, va ta tiva leswaku hi mina Yehovha.
16  “‘Leri i risimu ra xirilo, kunene vanhu va ta ri yimba. Hambi ku ri vanhwanyana va matiko va ta ri yimba; va ta ri yimba ehenhla ka Egipta ni le henhla ka ntshungu wa kona hinkwawo,’ ku vula Yehovha, Hosi leyi Lawulaka.”
17  Swi tlhela swi endleka hi lembe ra vu-12, esikwini ra vu-15 ra n’hweti, rito ra Yehovha ri fika eka mina, ri ku:
18  “N’wana wa munhu, rilela ntshungu wa Egipta, u wu rhelerisa, wona ni vanhwanyana va matiko lamakulu, etikweni leri nga ehansi, swin’we ni lava va rhelelaka emugodini.
19  “‘Xana u fana na mani hi ku saseka? Rhelela, kutani u ta vekiwa swin’we ni lava va nga yimbangiki!’
20  “‘Va ta wela exikarhi ka lava va dlayiweke hi banga. U nyiketiwe ebangeni. N’wi kokeni a suka swin’we ni ntshungu wakwe hinkwawo.
21  “‘Vavanuna lava va rhangelaka va ta vulavula ni vapfuni va yena exikarhi ka Sheol. Kunene va ta rhelela; va ta etlela kukota lava va nga yimbangiki, lava va dlayiweke hi banga.
22  Hi kona laha Asiriya ni nhlengeletano yakwe hinkwayo va nga kona. Swilahlo swakwe swi n’wi rhendzerile. Hinkwavo va dlayiwile, lava va wisiwaka hi banga.
23  Hikuva swilahlo swa yena swi vekiwe eswiphen’wini swa le ndzeni-ndzeni swa mugodi, nhlengeletano ya yena yi rhendzele sirha rakwe, hinkwavo va dlayiwile, va wisiwe hi banga, hikuva va chavise tiko ra lava va hanyaka.
24  “‘Ku na Elami ni ntshungu wakwe hinkwawo lowu rhendzeleke sirha rakwe, hinkwavo lava va dlayiweke, lava va wisiwaka hi banga, lava va rheleleke va nga yimbanga etikweni ra le hansi, lava va vangeleke ku chava etikweni ra lava va hanyaka; va ta byarha ku tsongahatiwa ka vona swin’we ni lava va rhelelaka emugodini.
25  Exikarhi ka lava va dlayiweke va n’wi andlalele sangu exikarhi ka ntshungu wakwe hinkwawo. Swilahlo swa yena swi ri rhendzerile. Hinkwavo a va yimbanga, va dlayiwe hi banga, hikuva ku endliwe leswaku va chaviwa etikweni ra lava hanyaka; va ta byarha ku tsongahatiwa ka vona swin’we ni lava va rhelelaka emugodini. U vekiwe exikarhi ka lava va dlayiweke.
26  “‘Hi kona laha Mixeke na Tubala swin’we ni ntshungu wakwe hinkwawo va nga kona. Swilahlo swakwe swi n’wi rhendzerile. Hinkwavo a va yimbanga, va tlhaviwe hi banga, hikuva va endle leswaku va chaviwa etikweni ra lava va hanyaka.
27  Xana va nga ka va nga etleli ni lava va nga ni matimba, va wela eka lava va nga yimbangiki, lava va rheleleke eSheol ni matlhari ya vona ya nyimpi? Va ta veka mabanga ya vona ehansi ka tinhloko ta vona, swihoxo swa vona swi ta va ehenhla ka marhambu ya vona, hikuva lava va nga ni matimba a va tisa ku chava etikweni ra lava va hanyaka.
28  Loko ku ri wena, u ta tshoviwa exikarhi ka lava va nga yimbangiki, u ta etlela ni lava va dlayiweke hi banga.
29  “‘Hi kona laha ku nga na Edomu, tihosi ta yena ni tindhuna ta yena hinkwato, lava va vekiweke swin’we ni lava va dlayiweke hi banga, hambileswi a va ri ni matimba; vona va ta etlela ni lava va nga yimbangiki ni lava va rhelelaka emugodini.
30  “‘Hi kona laha ku nga ni tinghanakana ta le n’walungwini, hinkwato ka tona, ni Vasidoni hinkwavo, lava va rheleleke swin’we ni lava va dlayiweke, ekhombyeni ra vona hikwalaho ka matimba ya vona, va khomiwe hi tingana. Va ta etlela va nga yimbanga swin’we ni lava va dlayiweke hi banga, va ta byarha ku tsongahatiwa ka vona ni lava va rhelelaka emugodini.
31  “‘Lava hi vona lava Faro a nga ta va vona, kunene u ta chaveleleka hikwalaho ka ntshungu wakwe hinkwawo. Faro swin’we ni vandla rakwe hinkwaro ra nyimpi va ta va vanhu lava dlayiweke hi banga,’ ku vula Yehovha, Hosi leyi Lawulaka.
32  “‘Hikuva u endle leswaku a chaviwa etikweni ra lava va hanyaka, u ta vekiwa exikarhi ka lava va nga yimbangiki, swin’we ni lava va dlayiweke hi banga, Faro ni ntshungu wakwe hinkwawo,’ ku vula Yehovha, Hosi leyi Lawulaka.”
6  Kutani rito ra Yehovha ri ya emahlweni ri fika eka mina, ri ku:
2  “N’wana wa munhu, langutisisa mombo wa wena etintshaveni ta Israyele, u ti profetela.
3  U fanele u ku, ‘N’wina tintshava ta Israyele, twanani rito ra Yehovha, Hosi leyi Lawulaka: Yehovha, Hosi leyi Lawulaka u byele tintshava ni switsunga, swinambyana ni minkova, a ku: “Hi mina loyi! Ndzi tisa banga ehenhla ka n’wina, kunene ndzi ta lovisa tindhawu ta n’wina leti tlakukeke.
4  Tialitari ta n’wina ti fanele ti lovisiwa ni swo tlhandleka murhi wa risuna swa n’wina swi ta tshoviwa, naswona lava dlayiweke va n’wina ndzi ta va wisela emahlweni ka swifaniso swa n’wina swa hava leswi hombolokeke.
5  Kutani mintsumbu ya vana va Israyele ndzi ta yi veka emahlweni ka swifaniso swa vona swa hava leswi hombolokeke, naswona ndzi ta hangalasa marhambu ya n’wina ematlhelo hinkwawo ya tialitari ta n’wina.
6  Etindhawini ta n’wina hinkwato to tshama eka tona miti yi ta onhaka ni tindhawu leti tlakukeke ti ta lovisiwa, leswaku ti onhiwa ni tialitari ta n’wina ti va marhumbi, ti tshoveka ni swifaniso swa n’wina swa hava leswi hombolokeke swi herisiwa ni swo tlhandleka murhi wa risuna swa n’wina swi wisiwa ni mintirho ya n’wina yi herisiwa.
7  Kunene loyi a dlayiweke u ta wa exikarhi ka n’wina, kutani mi ta tiva leswaku hi mina Yehovha.
8  “‘“Loko swi endleka ndzi ta mi nyika lava va balekaka banga exikarhi ka matiko, va va masalela, loko mi hangalasiwa exikarhi ka tiko.
9  Kunene lava balekeke va n’wina va ta ndzi tsundzuka exikarhi ka matiko lawa va endliweke makhumbi eka wona, hikuva ndzi tshovekile hikwalaho ka mbilu ya vona leyi endlaka vumbhisa leyi yi hambukeke eka mina ni mahlo ya vona lama endlaka vumbhisa ma landzela swifaniso swa vona swa hava leswi hombolokeke; kunene eswikandzeni swa vona va ta nyenya swilo swo biha leswi va swi endleke hikwalaho ka swilo swa vona hinkwaswo leswi nyenyetsaka.
10  Kutani va ta tiva leswaku hi mina Yehovha; a ndzi vulavulanga swa hava malunghana ni ku endla nchumu lowu wu nga ni khombo eka vona.”’
11  “Yehovha, Hosi leyi Lawulaka u te, ‘Phokotelani mavoko, mi gima ehansi hi milenge, mi ku: “Oho,” hikwalaho ka swilo hinkwaswo swo biha leswi nyenyetsaka swa yindlu ya Israyele, hikuva va ta wa hi banga, hi ndlala ni hi ntungu.
12  Loko ku ri loyi a nga ekule, u ta dlayiwa hi ntungu; kasi loko ku ri loyi a nga ekusuhi, u ta wisiwa hi banga; loko ku ri loyi a seleke, loyi a hlayisiweke, u ta dlayiwa hi ndlala, kutani ndzi ta hetisisa vukarhi bya mina ehenhla ka vona.
13  Kutani n’wina mi ta tiva leswaku hi mina Yehovha, loko lava va dlayiweke va vona va va exikarhi ka swifaniso swa vona swa hava leswi hombolokeke, ematlhelo hinkwawo ya tialitari ta vona, ehenhla ka xitsunga xin’wana ni xin’wana lexi tlakukeke, ehenhla ka tintshava hinkwato ni le hansi ka murhi wun’wana ni wun’wana lowukulu ni le hansi ka murhi wun’wana ni wun’wana lowukulu lowu nga ni marhavi lamakulu, ndhawu leyi va humeseleke eka yona nun’hwelo lowu phyuphyisaka eka swifaniso swa vona hinkwaswo swa hava leswi hombolokeke.
14  Kutani ndzi ta tshambulutela voko ra mina ehenhla ka vona, ndzi va endla tiko leri nga rhumbi, va onheteriwa ku tlula mananga ya le Dibla, etindhawini ta vona hinkwato ta ku tshama eka tona. Kutani va ta tiva leswaku hi mina Yehovha.’”
31  Kutani swi endleka nakambe hi lembe ra vu-11, hi n’hweti ya vunharhu, esikwini ro sungula ra n’hweti, rito ra Yehovha ri fika eka mina, ri ku:
2  “N’wana wa munhu, byela Faro hosi ya Egipta ni ntshungu wakwe hinkwawo, u ku, “‘Xana u fana na mani hi vukulu bya wena?
3  Maswivo! Muasiriya, mukedari wa le Lebanoni, lowu nga ni marhavi yo saseka, wa marhavi yo tlhuma lama endlaka ndzhuti, lowu tlakukeke, lerova maninginingi ya wona a ma ri ehenhla emapapeni.
4  Mati hi wona ma wu endleke wu va wukulu; xidziva xa mati xi wu endla wu kula wu ya ehenhla. Swinambyana swa xona a swi famba hinkwako laha wu byariweke kona; migerho ya xona a yi ya eka mirhi hinkwayo ya nhova.
5  Hi yona mhaka leyi wu kuleke wu ya ehenhla ni xiyimo xa wona xi tlulaka mirhi leyin’wana hinkwayo ya nhova. “‘Marhavi ya wona ma hambeta ma andza, marhavi ya wona ma leha hikwalaho ka mati yo tala swinene emigerhweni ya wona.
6  Swivumbiwa hinkwaswo leswi hahaka swa matilo swi akele swisaka swa swona eka wona, swivandzana hinkwaswo swa nhova swi velekele ehansi ka marhavi ya wona, matiko lama nga ni vaaki vo tala ma ta tshama endzhutini wa wona.
7  Kutani wu saseka hi vukulu bya wona, hi ku leha ka switluka swa wona, hikuva timitsu ta wona a ti ri ehenhla ka mati yo tala.
8  Mikedari yin’wana a yi nga fani na wona entangeni wa Xikwembu. Loko ku ri mirhi ya yunipa, a yi nga fani ni marhavi ya wona. Mirhi ya puleyini a yi hambanile na wona hi marhavi. Ku hava murhi wun’wana entangeni wa Xikwembu lowu a wu fana na wona hi ku saseka.
9  Ndzi wu endle wu saseka hi switluka swa wona swo tala, mirhi leyin’wana hinkwayo ya Edeni leyi a yi ri entangeni wa Xikwembu xa ntiyiso yi tshamela ku va ni mona eka wona.’
10  “Hikokwalaho Yehovha, Hosi leyi Lawulaka u te, ‘Hikwalaho ka leswi wu veke ni xiyimo xo tlakuka, lerova maninginingi ya wona ma fika emapapeni, mbilu ya wona yi titlakusa hikwalaho ka ku tlakuka ka wona,
11  ndzi ta wu nyiketa evokweni ra loyi a fumaka matiko hi tihanyi. Kunene u ta wu endla swo karhi. Ndzi ta wu hlongola hi ku landza vuhomboloki bya wona.
12  Kutani vafambi, lava va xanisaka matiko, va ta wu tsema, vanhu va ta wu tshika etintshaveni; kunene switluka swa wona swi ta wela eminkoveni hinkwayo, marhavi ya wona ma ta tshovekela eswinambyanini hinkwaswo swa misava. Vanhu hinkwavo va misava va ta xika va siya ndzhuti wa wona, va wu tshika.
13  Swivumbiwa hinkwaswo leswi hahaka swa matilo swi ta tshama ensinyeni lowu wu weke, swivandzana hinkwaswo swa nhova swi ta tshama ehenhla ka marhavi ya wona;
14  leswaku ni wun’we wa mirhi leyi yi cheletiwaka wu nga tshuki wu va ni xiyimo xo tlakuka, kumbe maninginingi ya mirhi leyi ma fika emapapeni, nileswaku ni wun’we lowu wu nwaka mati wu nga titlakusi eku tlakukeni ka yona, kunene hinkwayo ka yona yi ta dlayiwa, yi ya etikweni ra le hansi, exikarhi ka vana va vanhu, eka lava va rhelelaka va ya emugodini.’
15  “Yehovha, Hosi leyi Lawulaka u te, ‘Esikwini leri wu nga ta rhelela ha rona eSheol ndzi ta endla leswaku ku riliwa. Ndzi ta funengeta xidziva xa mati hikwalaho ka wona, leswaku ndzi siva swinambyana swa xona ni leswaku mati yo tala ma siveriwa; ndzi ta endla Lebanoni a va ni munyama hikwalaho ka wona, naswona mirhi ya nhova yi ta titivala hikwalaho ka wona.
16  Loko ku twakala mpfumawulo wa ku wa ka wona ndzi ta ninginisa matiko, loko ndzi wu tisa eSheol swin’we ni lava va rhelelaka emugodini, etikweni leri nga ehansi, mirhi hinkwayo ya Edeni, leyo hlawuleka ngopfu ni leyinene ya Lebanoni yi ta chaveleleka.
17  Yona yi rhelele na wona eSheol, eka lava va dlayiweke hi banga ni lava va tshameke endzhutini wa yena exikarhi ka matiko kukota mbewu ya yena.’
18  “‘Xisweswo, xana u fana na mani hi ku vangama ni hi vukulu exikarhi ka mirhi ya Edeni? Kunene u ta rhelerisiwa etikweni ra le hansi swin’we ni mirhi ya Edeni. U ta etlela exikarhi ka lava va nga yimbangiki swin’we ni lava va dlayiweke hi banga. Loyi i Faro ni ntshungu wakwe hinkwawo,’ ku vula Yehovha, Hosi leyi Lawulaka.”
21  Rito ra Yehovha ri hambeta ri fika eka mina, ri ku:
2  “N’wana wa munhu, veka xikandza xa wena xi languta eYerusalema, u thonisa marito etindhawini to kwetsima, u profeta ku lwa ni misava ya Israyele.
3  U fanele u byela misava ya Israyele u ku, ‘Yehovha u te: “Waswivo, ndzi lwa na wena, ndzi ta hlomula banga ra mina enkotlotweni wa rona, ndzi dlaya lowo lulama ni lowo homboloka eka wena.
4  Leswaku ndzi dlaya lowo lulama ni lowo homboloka eka wena, hikokwalaho banga ra mina ri ta huma enkotlotweni wa rona ku lwa ni nyama hinkwayo ku suka edzongeni ku ya en’walungwini.
5  Kutani vanhu hinkwavo va nyama va ta tiva leswaku mina, Yehovha, ndzi humese banga ra mina enkotlotweni wa rona. A ri nge he tlheleli endzhaku.”’
6  “Loko ku ri wena, Wena n’wana wa munhu, khomiwa hi nhlomulo, masenge ma rhurhumela. U va ni nhlomulo hi mbitsi ematihlweni ya vona.
7  Kutaku loko va ku eka wena, ‘Hikwalaho ka yini u ri ni nhlomulo?’ u fanele u ku, ‘Hikwalaho ka xiviko.’ Kunene xi ta ta, mbilu yin’wana ni yin’wana yi fanele yi n’oka ni mavoko hinkwawo ma fanele ma lelemela ni moya wun’wana ni wun’wana wu fanele wu va ni gome ni matsolo hinkwawo ma ta dzururuka mati. ‘Waswivo! Kunene swi ta ta, swi endleka,’ ku vula Yehovha, Hosi leyi Lawulaka.”
8  Rito ra Yehovha ri ya emahlweni ri fika eka mina, ri ku:
9  “N’wana wa munhu, profeta, u ku, ‘Yehovha u te: “Vula u ku, ‘Banga, banga! Ri lotiwile, ri lunghisiwile.
10  Ri lotiwile hi xikongomelo xo lunghiselela ku dlaya; ri lunghisiwile hi xikongomelo xa leswaku ri hatima.’”’” “Kumbe, xana hi fanele hi khana?” “‘Xana ri bakanya nhonga ya vuhosi ya n’wana wa mina, hilaha ri bakanyaka murhi wun’wana ni wun’wana hakona?
11  “‘Munhu u ri nyikela leswaku ri lunghisiwa, leswaku a ri khoma hi voko. Rona—banga ri lotiwile, naswona—ri lunghisiwile, leswaku ri tamerisiwa mudlayi.
12  “‘Huwelela, u kolola, Wena n’wana wa munhu, hikuva rona ri lwa ni vanhu va mina; ri lwa ni tindhuna hinkwato ta Israyele. Lava va lahleriweke ebangeni va ni vanhu va mina. Hikokwalaho makala ndzhumbi.
13  Hikuva ku kambisisiwile, kutani ku vuriwa yini ha rona loko ri bakanya nhonga? Yi nga ka yi nga tshami yi ri kona,’ ku vula Yehovha, Hosi leyi Lawulaka.
14  “Kutani wena, Wena n’wana wa munhu—profeta, u ba swandla, ‘Banga,’ ri fanele ku phindhiwa kanharhu. I banga ra lava va dlayiweke. I banga ra munhu lonkulu loyi a dlayiweke, leri ri va rhendzelaka.
15  Ndzi ta dlaya hi banga, leswaku mbilu yi n’oka nileswaku lava va hluriwaka etinyangweni ta vona hinkwato va andza. Oho, ri hatimisiwile, ri loteriwe ku dlaya!
16  Tikombise u karihile; yana exineneni! Lungheka; yana eximatsini! Kun’wana ni kun’wana laha xikandza xa wena xi kongomeke kona!
17  Kutani mina ndzi ta bananisa swandla swa mina, ndzi ta wisisa vukarhi bya mina. Mina, Yehovha, ndzi vurile.”
18  Rito ra Yehovha ri ya emahlweni ri fika eka mina, ri ku:
19  “Loko ku ri wena, Wena n’wana wa munhu, endla tindlela timbirhi leswaku banga ra hosi ya Babilona ri nghena. Havambirhi va ta huma etikweni rin’we, voko ra mfungho ri fanele ri tsemiwa; ri ta tsemiwa emasungulweni ya ndlela yo ya emutini.
20  U fanele u endla ndlela leswaku banga ri nghena ku lwa na Rhaba wa vana va Amone, rin’wana ku lwa na Yuda, ku lwa na Yerusalema la tiyisiweke.
21  Hikuva hosi ya Babilona yi yime yi tiya emahlanganweni ya tindlela, emasungulweni ya tindlela timbirhi, leswaku yi hlahluva. Yi tsekatsekisa miseve. Yi vutise hi terafimi; yi langute xivindzi.
22  Evokweni ra yona ra xinene, ku hlahluva a ku ri ka Yerusalema, leswaku yi veka swo gemba makhumbi, ku pfuriwa nomu wa munhu leswaku ku dlayiwa, ku va ni mpfumawulo wa hungwe, ku vekiwa swo gemba makhumbi etinyangweni, ku yimisiwa rirhangu ro anama, ku akiwa rirhangu ro sirhelela.
23  Eka vona swi fane ni ku hlahluva loku nga riki ka ntiyiso ematihlweni ya vona—lava va hlambanyeriweke xihlambanyo; u tsundzuka xihoxo, leswaku va khomiwa.
24  “Hikokwalaho, Yehovha, Hosi leyi Lawulaka u te, ‘Hikwalaho ka leswi mi endlaka xihoxo xa n’wina xi tsundzukiwa hi ku fununguriwa ka ku tlula nawu ka n’wina, leswaku swidyoho swa n’wina swi voniwa hi ku ya hi mintirho ya n’wina hinkwayo, hikwalaho ka leswi mi tsundzukiwaka, n’wina mi ta khomiwa hi voko.’
25  “Loko ku ri wena, Wena ndhuna yo homboloka ya Israyele, leyi vavisekeke ngopfu, leyi siku ra yona ri fikeke enkarhini wa xihoxo xa makumu,
26  Yehovha, Hosi leyi Lawulaka u te, ‘Susa xifunengeto xa nhloko, u tlakusa harhi. Lexi a xi nge fani. Leswi nga exiyin’weni xa le hansi swi veke ehenhla, loyi a tlakukeke u n’wi yisa ehansi.
27  Ndzi ta xi onha, ndzi xi onha, ndzi xi onha. Lexi, xi nga ka xi nga vi xa munhu kukondza ku fika loyi mfanelo yi nga ya yena, ndzi fanele ndzi n’wi nyika xona.’
28  “Wena n’wana wa munhu, profeta, u ku, ‘Yehovha, Hosi leyi Lawulaka u vurile malunghana ni vana va Amone ni ndzhukano lowu humaka eka vona.’ U fanele u ku, ‘Banga, banga leri humeseriwaka ku dlaya, ri loteriwa ku lovisa, leswaku ri hatima,
29  hikwalaho ka leswi va ku vonelaka nchumu lowu wu nga riki wa xiviri, hikwalaho ka leswi va ku vhumbhelaka mavunwa, leswaku va ku veka etinhan’wini ta lava va dlayiweke, vanhu vo homboloka lava siku ra vona ri fikeke hi nkarhi wa xihoxo xa makumu.
30  Ri tlherisele enkotlotweni wa rona. Ndzi ta ku avanyisa endhawini leyi u tumbuluxiweke eka yona, etikweni leri u humaka eka rona.
31  Ndzi ta chululela xigwevo xa mina ehenhla ka wena. Ndzi ta ku pfurhetela hi ndzilo wa ku hlundzuka ka mina, naswona ndzi ta ku nyiketa evokweni ra vanhu lava va nga anakanyiki, lava tivaka ku lovisa.
32  U ta va tihunyi ta ndzilo. Ngati ya wena yi ta va exikarhi ka tiko. A wu nge tsundzukiwi, hikuva mina, Yehovha, ndzi vurile.’”
25  Rito ra Yehovha ri ya emahlweni ri fika eka mina, ri ku:
2  “N’wana wa munhu, veka xikandza xa wena xi languta vana va Amone, u profeta ku lwa na vona.
3  U fanele u vula leswi malunghana ni vana va Amone, ‘Yingisani rito ra Yehovha, Hosi leyi Lawulaka. Yehovha, Hosi leyi Lawulaka u te: “Hikwalaho ka leswi u vuleke u ku Aha, ku lwa ni vukwetsimelo bya mina, hikwalaho ka leswi byi nyamisiweke, ni le henhla ka misava ya Israyele, hikwalaho ka leswi yi onhiweke, ni ku lwa ni yindlu ya Yuda, hikwalaho ka leswi va yeke evukhumbini,
4  hikokwalaho ndzi ku nyiketa eka vanhu va le Vuxeni u va ndzhaka, va ta yimisa marhangu ya vona eka wena, kunene va ta veka titabernakela ta vona eka wena. Vona va ta dya mihandzu ya wena, va ta nwa ntswamba wa wena.
5  Rhaba ndzi ta n’wi endla a va madyelo ya tikamela, vana va Amone ndzi va endla ndhawu leyi ntlhambi wu vundzaka eka yona; mi ta tiva leswaku hi mina Yehovha.”’”
6  “Hikuva Yehovha, Hosi leyi Lawulaka u te, ‘Hikwalaho ka leswi u phokoteleke mavoko, u gima ehansi hi milenge, u tshamela ku tsakisiwa hi ku hlekula hinkwako ka moya-xiviri wa wena ehenhla ka misava ya Israyele,
7  hikokwalaho, hi mina loyi; ndzi tshambulutele voko ra mina ehenhla ka wena, ndzi ku nyiketa u va nchumu wo phangiwa hi matiko; ndzi ta ku susa evanhwini, ndzi ku lovisa ematikweni. Ndzi ta ku herisa, u ta tiva leswaku hi mina Yehovha.’
8  “Yehovha, Hosi leyi Lawulaka u te, ‘Hikwalaho ka leswi Mowabu na Seyiri va vuleke va ku: “Waswivo! Yindlu ya Yuda yi fana ni matiko laman’wana hinkwawo,”
9  hikokwalaho ndzi pfula rigiyagiya ra Mowabu emitini, emitini ya yena leyi nga emaaveni yakwe, ku khavisiwa ka tiko, Beta-yeximoto, Bali-meyoni, ku ya fika ni le Kiriyatayimi,
10  eka va le Vuxeni, etlhelo ka vana va Amone; ndzi ta n’wi endla a va nchumu lowu nga ndzhaka, leswaku a nga ha tsundzukiwi, ku nga vana va Amone, exikarhi ka matiko.
11  Ndzi ta avanyisa eka Mowabu; va ta tiva leswaku hi mina Yehovha.’
12  “Yehovha, Hosi leyi Lawulaka u te, ‘Hikwalaho ka leswi Edomu a tekeke goza a rihisela eka yindlu ya Yuda kutani va hambeta va endla leswi hoxeke ku tlurisa, va tirihisela eka vona,
13  hikokwalaho Yehovha, Hosi leyi Lawulaka u te: “Ndzi ta tshambulutela voko ra mina ehenhla ka Edomu, ndzi dlaya munhu ni xifuwo eka yena, ndzi n’wi endla a va ndhawu leyi onhakeke ku suka eTemani, ku ya fika eDedani. Va ta dlayiwa hi banga.
14  ‘Ndzi ta tirihisela eka Edomu hi voko ra vanhu va mina va Israyele; va ta endla aEdomu hi ku landza ku hlundzuka ka mina, hi ku landza vukarhi bya mina; va ta tiva ku rihisela ka mina,’ ku vula Yehovha, Hosi leyi Lawulaka.”’
15  “Yehovha, Hosi leyi Lawulaka u te, ‘Hikwalaho ka leswi Vafilisita va rihiseleke, va hambeta va tirihisela hi ku rihisela, va hlekula hi moya-xiviri, leswaku va onha, hi vulala lebyi tshamaka hilaha ku nga heriki,
16  hikokwalaho Yehovha, Hosi leyi Lawulaka u te: “Waswivo, ndzi tshambulutela voko ra mina ehenhla ka Vafilisita, ndzi ta herisa Vakereti, ndzi lovisa lavan’wana hinkwavo va le ribuweni ra lwandle.
17  Ndzi ta endla swiendlo leswikulu swa ku tirihisela eka vona, hi ku tshinya ka vukarhi; va ta tiva leswaku hi mina Yehovha loko ndzi tisa ku rihisela ka mina eka vona.”’”
13  Rito ra Yehovha ri ya emahlweni ri fika eka mina, ri ku:
2  “N’wana wa munhu, profeta malunghana ni vaprofeta va Israyele lava va profetaka, naswona u fanele u byela lava va profetaka leswi nga embilwini ya vona, u ku, ‘Yingisani rito ra Yehovha.
3  Yehovha, Hosi leyi Lawulaka u te: “Khombo eka vaprofeta lavo hunguka, lava fambaka hi ku landza moya wa vona, hambiloko va nga vonanga nchumu!
4  Vaprofeta va wena va kotisa tinhlati etindhawini leti onhakeke, Wena Israyele.
5  Kunene mi nga ka mi nga tlhandlukeli laha ku nga ni mavangwa, naswona a mi nge ri aki rirhangu, mi ri akela yindlu ya Israyele, leswaku mi yima enyimpini hi siku ra Yehovha.”
6  “Va vone leswi nga riki swa ntiyiso ni ku hlahluva ko hemba, lava va nge, ‘Marito ya Yehovha hi lawa,’ kasi Yehovha a nga va rhumanga, naswona va rindzele leswaku rito ri hetiseka.
7  Xana n’wina a mi vonanga xivono lexi nga riki xa ntiyiso, ni ku hlahluva ko hemba loku mi ku vuleke, loko mi ku, ‘Marito ya Yehovha hi lawa,’ kasi mina a ndzi vulanga nchumu?”’
8  “‘Hikokwalaho Yehovha, Hosi leyi Lawulaka u te: “‘Hikwalaho ka leswi mi vuleke leswi nga riki ntiyiso, mi voneke xivono xa mavunwa, hikokwalaho ndzi lwisana na n’wina,’ ku vula Yehovha, Hosi leyi Lawulaka.”
9  Voko ra mina ri ve ehenhla ka vaprofeta lava vonaka xivono lexi nga riki xa ntiyiso, lava vhumbhaka mavunwa. Eka ntlawa wa vanhu va mina lowu nga ni vun’we a va nge tshami, naswona a va nge tsarisiwi enxaxamelweni wa yindlu ya Israyele, naswona a va nge ti emisaveni ya Israyele; mi ta tiva leswaku hi mina Yehovha, Hosi leyi Lawulaka,
10  hikwalaho ka leswi, ina, hikwalaho ka leswi va hambukiseke vanhu va mina, va ku, “Ku ni ku rhula,” kasi ku rhula a ku kona, naswona ku ni munhu la akaka khumbi leri avanyisaka, kambe ku ni lava va ri phamaka va ri chuchuta hi ndlela ya hava.’
11  “Byela lava va phamaka hi ku chuchuta leswaku ri ta wa. Kunene ku ta va ni maboboma lamakulu, kutani, Wena xihangu, u ta wa, ku pfuka ka swidzedze ku ta ri pandza hi le xikarhi.
12  Kutani waswivo, khumbi ri fanele ri wa. Xana a ku nge vuriwi eka n’wina leswaku, ‘Wu kwihi nchuchuto lowu mi phameke ha wona?’
13  “Hikokwalaho, Yehovha, Hosi leyi Lawulaka u te, ‘Ndzi ta tlhela ndzi pfuxa swidzedze hi vukarhi bya mina, hi ku hlundzuka ka mina ku ta va ni maboboma lamakulu, naswona hi vukarhi ku ta va ni xihangu lexi herisaka.
14  Ndzi ta hirimuxa khumbi leri mi ri phameke hi ku chuchuta, ndzi ri hlanganisa ni misava, masungulo ya rona ma fanele ma humela erivaleni. Kunene u ta wa, n’wina mi ta hela exikarhi ka yena; mi ta tiva leswaku hi mina Yehovha.’
15  “‘Ndzi ta herisa vukarhi bya mina ehenhla ka khumbi, ni le henhla ka lava va phamaka hi ku chuchuta, ndzi ta mi byela ndzi ku: “Khumbi a ra ha ri kona, ni lava va ri phamaka a va ha ri kona,
16  vaprofeta va Israyele lava va profetelaka Yerusalema ni lava va n’wi vonelaka xivono xa ku rhula, kasi ku rhula a ku kona,”’ ku vula Yehovha, Hosi leyi Lawulaka.
17  “Loko ku ri wena, Wena n’wana wa munhu, xikandza xa wena a xi lwe ni vana va vanhwanyana va vanhu va wena lava tiendlaka vaprofeta va xisati hi ku ya hi mbilu ya vona, u profeta ku lwisana na vona.
18  U fanele u ku, ‘Yehovha, Hosi leyi Lawulaka u te: “Khombo eka vavasati lava rhungaka switsimbo va ri swin’we, ehenhla ka swikokola hinkwaswo, va endla minturhu ehenhla ka nhloko ya mpimo wun’wana ni wun’wana, leswaku va hlota mimoya-xiviri! Xana mimoya-xiviri leyi n’wina vavasati mi yi hlotaka a hi ya vanhu va mina, kutani mimoya-xiviri leyi nga ya n’wina mi yi londzovota yi hanya?
19  Mi ta ndzi nyamisa eka vanhu va mina hikwalaho ka maxalana yo tata voko ni swiphemu swa xinkwa, leswaku mi dlaya mimoya-xiviri leyi nga fanelangiki yi fa, leswaku mimoya-xiviri leyi nga fanelangiki yi hanya mi yi londzovota yi hanya hi mavunwa ya n’wina eka vanhu va mina, lava yingisaka mavunwa?”’
20  “Hikokwalaho, Yehovha, Hosi leyi Lawulaka u te, ‘Maswivo, vavasati, ndzi lwisana ni switsimbo swa n’wina, leswi mi hlotaka ha swona mimoya-xiviri onge hiloko yi ri swilo leswi hahaka, ndzi ta swi handzula emavokweni ya n’wina, ndzi tshika mimoya-xiviri leyi mi yi hlotaka, mimoya-xiviri kukota loko yi ri swilo leswi hahaka.
21  Ndzi ta handzula minturhu ya n’wina, ndzi kutsula vanhu va mina evokweni ra n’wina, a va nge he tlheli va va nchumu lowu khomiweke hi ku hlotiwa evokweni ra n’wina; mi ta tiva leswaku hi mina Yehovha.
22  Hikwalaho ka leswi mi yi khomiseke gome mbilu ya lowo lulama hi mavunwa, kambe mina ndzi nga n’wi twisanga ku vava, nileswi mi tiyiseke mavoko ya lowo homboloka leswaku a nga tlheli endleleni yakwe yo biha leswaku mi n’wi londzovota a hanya,
23  hikokwalaho mi nga ka mi nga tshameli ku vona xivono lexi nga riki xa ntiyiso, naswona a mi nge he tlheli mi vhumbha hi ku hlahluva; ndzi ta kutsula vanhu va mina evokweni ra n’wina, mi ta tiva leswaku hi mina Yehovha.’”
14  Kutani vavanuna lava humaka eka lava va dyuhaleke va Israyele va ta eka mina, va tshama emahlweni ka mina.
2  Rito ra Yehovha ri fika eka mina, ri ku:
3  “N’wana wa munhu, loko ku ri vavanuna lava, va tise swifaniso swa vona swa hava leswi hombolokeke embilwini ya vona, naswona xikhunguvanyiso lexi vangaka xihoxo xa vona va xi veke emahlweni ka swikandza swa vona. Xana va nga vutisisa ha mina hakunene?
4  Hikokwalaho va byele u ku, ‘Yehovha, Hosi leyi Lawulaka u te: “Munhu un’wana ni un’wana wa yindlu ya Israyele loyi a tisaka swifaniso swa hava leswi hombolokeke embilwini yakwe, loyi a vekaka xikhunguvanyiso lexi vangaka xihoxo xakwe emahlweni ka xikandza xa yena, a ya eka muprofeta, mina Yehovha, ndzi ta n’wi hlamula emhakeni leyi hi ku ya hi vunyingi bya swifaniso swakwe swa hava leswi hombolokeke,
5  leswaku ndzi khoma yindlu ya Israyele hi mbilu ya yona, hikuva va sukile eka mina hikwalaho ka swifaniso swa vona swa hava leswi hombolokeke—hinkwavo ka vona.”’
6  “Hikokwalaho byela yindlu ya Israyele, u ku, ‘Yehovha, Hosi leyi Lawulaka u te: “Vuyani, mi tlhela eka swifaniso swa n’wina swa hava leswi hombolokeke, mi fularhelisa swikandza swa n’wina eka swilo swa n’wina hinkwaswo leswi nyenyetsaka;
7  hikuva munhu un’wana ni un’wana wa yindlu ya Israyele kumbe loyi a humaka eka valuveri lava luveleke eIsrayele, loyi a tshikaka ku ndzi landzela kutani a tisa swifaniso swakwe swa hava leswi hombolokeke embilwini ya yena, a veka xikhunguvanyiso lexi vangaka xihoxo xakwe emahlweni ka xikandza xa yena, a ya eka muprofeta a ya vutisisa ha mina, mina Yehovha, ndzi ta n’wi hlamula hi ndzexe.
8  Xikandza xa mina xi fanele xi lwa ni munhu yoloye, ndzi n’wi veka a va xikombiso ni xihlekulo, naswona ndzi ta n’wi susa exikarhi ka vanhu va mina; n’wina mi ta boheka ku tiva leswaku hi mina Yehovha.”’
9  “‘Loko muprofeta o tshuka a yengeka, a vula rito, mina Yehovha, ndzi n’wi yengile muprofeta yoloye; ndzi ta tshambuluta voko ra mina ehenhla ka yena, ndzi n’wi lovisa exikarhi ka vanhu va mina va Israyele.
10  Va ta boheka ku byarha xihoxo xa vona. Xihoxo xa loyi a vutisisaka xi ta fana ni xihoxo xa muprofeta,
11  leswaku vanhu va yindlu ya Israyele va nga tshuki va hambuka va tshika ku ndzi landzela, va nga ha tlheli va tinyamisa hi ku tlula nawu ka vona hinkwako. Va fanele va va vanhu va mina, mina ndzi ta va Xikwembu xa vona,’ ku vula Yehovha, Hosi leyi Lawulaka.”
12  Rito ra Yehovha ri ya emahlweni ri fika eka mina, ri ku:
13  “N’wana wa munhu, loko tiko ro tshuka ri ndzi dyohela hi ku endla hi ku pfumala ku tshembeka, ndzi ta tshambulutela voko ra mina ehenhla ka rona, kutani ndzi tshova tinhonga leti swinkwa leswi vumbekeke ku fana ni swingwavila swi tlhomiweke eka tona, ndzi ta rhumela ndlala eka rona, ndzi lovisa munhu wa la misaveni ni xifuwo eka rona.”
14  “‘Loko vavanuna lava vanharhu a va ri kona exikarhi ka rona, Nowa, Daniyele na Yobo, hikwalaho ka ku lulama ka vona a va ta kutsula moya-xiviri wa vona,’ ku vula Yehovha, Hosi leyi Lawulaka.”
15  “‘Kumbe, loko ndzo hundzisa swivandzana swo biha etikweni leri, kunene swi ri pfumata vana, kutani ri va rhumbi leri ku nga tsemakanyiki munhu eka rona hikwalaho ka swivandzana,
16  loko vavanuna lava vanharhu a va ri exikarhi ka rona, loko ntsena ndza ha hanya,’ ku vula Yehovha, Hosi leyi Lawulaka, ‘a va nga ta va kutsula vana va majaha ni va vanhwanyana; a ku ta kutsuriwa vona, vona ntsena, tiko rona a ri ta va rhumbi.’”
17  “‘Kumbe, loko ndzo tisa banga ehenhla ka tiko, kutani ndzi ku: “Banga a ri hundze exikarhi ka tiko,” ndzi dlaya munhu wa la misaveni ni xifuwo eka rona,
18  hambiloko vavanuna lava vanharhu a va ri exikarhi ka rona, loko ntsena ndza ha hanya,’ ku vula Yehovha, Hosi leyi Lawulaka, ‘a va nga ta va kutsula vana va majaha kumbe va vanhwanyana, a ku ta kutsuriwa vona, vona ntsena.’”
19  “‘Kumbe, loko ndzo rhumela ntungu etikweni rero, ndzi chululela vukarhi bya mina ehenhla ka rona hi ngati, leswaku ndzi dlaya munhu wa la misaveni ni xifuwo eka rona,
20  hambiloko Nowa, Daniyele na Yobo a va ri exikarhi ka rona, loko ntsena ndza ha hanya,’ ku vula Yehovha, Hosi leyi Lawulaka, ‘a va nga ta va kutsula vana va majaha kumbe va vanhwanyana; a va ta kutsula moya-xiviri wa vona hikwalaho ka ku lulama ka vona.’”
21  “Hikuva Yehovha, Hosi leyi Lawulaka u te, ‘Hikwalaho, swi ta va tano loko ku ta swiendlo swa mina swa mune swa vuavanyisi leswi twisaka ku vava—banga ni ndlala ni xivandzana xo biha ni ntungu—entiyisweni ndzi ta rhumela eka Yerusalema, ndzi ya dlaya munhu wa la misaveni ni xifuwo eka yena.
22  Kambe waswivo, kunene eka yena ku ta sala vanhu va ntlawa lowu poneke, lava va humesiwaka. Vana va majaha ni va vanhwanyana, hi lava! Va ta eka n’wina, mi ta vona ndlela ya vona ni ku tirhisana ka vona. Kunene mi ta chaveleriwa ekhombyeni leri ndzi nga ta va ndzi ri tise ehenhla ka Yerusalema, hinkwaswo leswi ndzi nga ta va ndzi swi tise ehenhla ka yena.’”
23  “‘Kunene va ta mi chavelela loko mi vona ndlela ya vona ni ku tirhisana ka vona; kutani mi ta tiva leswaku hinkwaswo leswi ndzi nga ta swi endla eka yena a ndzi swi endli handle ka xivangelo,’ ku vula Yehovha, Hosi leyi Lawulaka.”
29  Hi lembe ra vukhume, hi n’hweti ya vukhume, esikwini ra vu-12 ra n’hweti, rito ra Yehovha ri fika eka mina, ri ku:
2  “N’wana wa munhu, xikandza xa wena a xi lwe na Faro hosi ya Egipta, u profeta ku lwa na yena ni ku lwa na Egipta hinkwaro.
3  Vulavula u ku, ‘Yehovha, Hosi leyi Lawulaka u te: “Waswivo, ndzi lwa na wena, Wena Faro, hosi ya Egipta, xivandzana lexikulu xa le lwandle lexi vundzeke exikarhi ka misele ya Nayili, loyi a nga te, ‘Nambu wa mina wa Nayili i wa mina, naswona mina—ndzi wu endle wu va wa mina.’
4  Ndzi ta tlhoma swiove etinhlayeni ta wena, ndzi endla leswaku tinhlampfi ta misele ya wena ya Nayili ti namarhela eka mahakatimba ya wena. Ndzi ta ku humesa emiseleni ya wena ya Nayili, ni tinhlampfi hinkwato ta misele ya wena ya Nayili leti ti namarhelaka eka mahakatimba ya wena.
5  Ndzi ta ku tshika emananga, wena ni tinhlampfi hinkwato ta misele ya wena ya Nayili. U ta wela ehenhla ka vuandlalo bya nhova. U nga ka u nga hlengeletiwi kumbe ku rholiwa. Ndzi ta ku nyiketa u va swakudya swa swivandzana swa misava ni swa swivumbiwa leswi hahaka swa matilo.
6  Vaaki hinkwavo va Egipta va ta tiva leswaku hi mina Yehovha, hikwalaho ka leswi va veke xiseketelo, rihlanga eka yindlu ya Israyele.
7  Loko va ku khoma hi voko, u pfotlosekile, kutani u pandza katla ra vona hinkwaro. Loko va titshega ha wena, u tshovekile, u rhurhumerisa masenge ya vona hinkwawo.”
8  “‘Hikokwalaho Yehovha, Hosi leyi Lawulaka u te: “Waswivo, ndzi tisa banga ehenhla ka wena, ndzi ta dlaya munhu wa la misaveni ni xifuwo eka wena.
9  Kutani tiko ra Egipta ri ta va rhumbi ni ndhawu leyi onhakeke; va ta tiva leswaku hi mina Yehovha, hikwalaho ka leswi a vuleke a ku, ‘Nambu wa Nayili i wa mina, naswona wu endliwe hi mina.’
10  Hikokwalaho ndzi lwa na wena ni misele ya wena ya Nayili, ndzi ta endla tiko ra Egipta ri va tindhawu leti onhakeke, ri oma, ri va rhumbi, ku suka eMigidoli ku ya eSeyene ni le ndzilakaneni wa Etiyopiya.
11  Nenge wa munhu wa la misaveni a wu nge tsemakanyi eka rona, hambi ku ri nenge wa xifuwo a wu nge tsemakanyi eka rona, a ku nge aki munhu eka rona ku ringana malembe ya 40.
12  Ndzi ta endla tiko ra Egipta ri va rhumbi exikarhi ka matiko lama endliweke rhumbi; miti ya rona yi ta va rhumbi ku ringana malembe ya 40 exikarhi ka miti leyi yi onhiweke; ndzi ta hangalasa Vaegipta exikarhi ka matiko, ndzi va hangalasa ematikweni.”
13  “‘Hikuva Yehovha, Hosi leyi Lawulaka u te: “Eku heleni ka malembe ya 40 ndzi ta hlengeleta Vaegipta exikarhi ka vanhu lava va nga ta va va hangalaseriwe eka vona,
14  ndzi ta vuyisa ntlawa lowu endliweke makhumbi wa Vaegipta; ndzi ta va vuyisa etikweni ra Patirosi, etikweni leri va tumbulukeke eka rona, kona va ta va mfumo lowu nga ehansi.
15  Wu ta va ehansi ku tlula mimfumo leyin’wana, wu nga ka wu nga ha titlakusi ehenhla ka matiko laman’wana, ndzi ta va hunguta lerova va nga swi koti ku endla matiko laman’wana ma va ehansi ka vona.
16  Yindlu ya Israyele a yi nge tshembeli eka wona, va titsundzuxa swihoxo hi ku tlhela va landzela vona. Va ta tiva leswaku hi mina Yehovha, Hosi leyi Lawulaka.”’”
17  Hi lembe ra vu-27, hi n’hweti yo sungula, esikwini ro sungula ra n’hweti, rito ra Yehovha ri fika eka mina, ri ku:
18  “N’wana wa munhu, Nebukadretsara, hosi ya Babilona, u endle leswaku vandla rakwe ra nyimpi ri tirha ntirho lowukulu ku lwa na Tiri. Nhloko yin’wana ni yin’wana yi tsemetiwe mpandla, katla rin’wana ni rin’wana ri tshwumukile. Kambe loko ku ri hakelo, yena ni vandla rakwe ra nyimpi a va yi kumanga eTiri hikwalaho ka ntirho lowu a wu endleke eka yena.
19  “Hikokwalaho Yehovha, Hosi leyi Lawulaka u te, ‘Waswivo, ndzi nyika Nebukadretsara hosi ya Babilona tiko ra Egipta, u fanele a teka rifuwo ra rona, a ri phanga, a ri phangisisa; ri ta va hakelo ya vandla rakwe ra nyimpi.’
20  “‘Ndzi n’wi nyike tiko ra Egipta ri va hakelo ya ntirho lowu a wu endleke eka yena, hikuva va ndzi tirherile,’ ku vula Yehovha, Hosi leyi Lawulaka.
21  “Esikwini rero ndzi ta endla leswaku rimhondzo ri milela yindlu ya Israyele, wena ndzi ta ku nyika nkarhi wa ku pfula nomu exikarhi ka vona; va ta tiva leswaku hi mina Yehovha.”
40  Hi lembe ra vu-25 hi ri evukhumbini, eku sunguleni ka lembe, esikwini ra vukhume ra n’hweti, hi lembe ra vu-14 endzhaku ka loko muti wu hlaseriwile, esikwini leri voko ra Yehovha a ri ri ehenhla ka mina, a ndzi tisa endhawini yoleyo.
2  Eswivonweni swa Xikwembu a ndzi tisa etikweni ra Israyele, hakatsongo-tsongo a ndzi tshamisa ehenhla ka ntshava yo tlakuka swinene, laha a ku ri ni nchumu lowu fanaka ni muako wa muti hi tlhelo ra le dzongeni.
3  A ndzi tisa kona, kutani waswivo, a ku ri ni munhu. A a languteka ku fana ni koporo, evokweni rakwe a ku ri ni ntambhu ya ximila xa ntsembyana, ni rihlanga ro pima, a a yime enyangweni.
4  Munhu yoloye a sungula ku vulavula na mina a ku: “N’wana wa munhu, languta hi mahlo ya wena, u twa hi tindleve ta wena, u veka mbilu ya wena eka hinkwaswo leswi ndzi ku kombisaka swona, hikuva u tisiwe laha hi xikongomelo xa leswaku ndzi ku komba. Xin’wana ni xin’wana lexi u xi vonaka xi tivise yindlu ya Israyele.”
5  Kutani waswivo, a ku ri ni rirhangu ehandle ka yindlu ematlhelo hinkwawo. Evokweni ra munhu loyi a ku ri ni rihlanga ro pima ra swisungunu swa tsevu, hi xisungunu xin’we ni vuanamo bya voko. Hiloko a pima vuanamo bya nchumu lowu wu akiweke, rihlanga rin’we; ku tlakuka ka wona, rihlanga rin’we.
6  Hiloko a ta enyangweni, emahlweni ka yona a ku langute evuxeni, kutani a tlhandluka hi swikhandziyo swa kona. A pima vungheno bya nyangwa, a byi ringana rihlanga rin’we hi ku anama, vungheno lebyin’wana, a byi ringana rihlanga rin’we hi ku anama.
7  Yindlu yo rindza eka yona a yi lehe rihlanga rin’we ni rihlanga rin’we hi ku anama, exikarhi ka tindlu to rindza eka tona a ku ri swisungunu swa ntlhanu; vungheno bya nyangwa etlhelo ka rikupakupa ra nyangwa ku ya empfungwe a ku ri rihlanga rin’we.
8  Kutani a pima rikupakupa ra nyangwa ku ya empfungwe, rihlanga rin’we.
9  Kutani a pima rikupakupa ra nyangwa, ri endla swisungunu swa nhungu; tiphuphu ta rona ta le matlhelo, ti endla swisungunu swimbirhi; rikupakupa ra nyangwa a ri ri etlhelo ra le mpfungwe.
10  Tindlu to rindza eka tona ta nyangwa hi tlhelo ra le vuxeni a ti ri tinharhu eka tlhelo leri, ti ri tinharhu eka tlhelo lerin’wana. Ha tinharhu ka tona a ti ri ni mpimo lowu ringanaka, eka tlhelo leri ni le ka tlhelo lerin’wana.
11  Kutani a pima ku anama ka vungheno bya nyangwa, swisungunu swa khume; ku leha ka nyangwa, swisungunu swa 13.
12  Ndhawu leyi biyeriweke emahlweni ka tindlu to rindza eka tona a yi ri xisungunu xin’we, a ku ri ni ndhawu leyi biyeriweke ya xisungunu xin’we eka tlhelo rin’wana ni rin’wana. Yindlu yo rindza eka yona a yi ri swisungunu swa tsevu eka tlhelo leri ni swisungunu swa tsevu eka tlhelo lerin’wana.
13  Kutani a pima nyangwa ku suka elwangwini ra yindlu yin’we yo rindza eka yona ku ya fika elwangwini ra leyin’wana, ku anama ka swisungunu swa 25; vungheno a byi langutane ni vungheno.
14  Hiloko a endla tiphuphu ta le matlhelo ta swisungunu swa 60, ni tiphuphu ta le matlhelo ta xivava etinyangweni ematlhelo hinkwawo.
15  Emahlweni ka nyangwa ya vungheno ku ya emahlweni ka rikupakupa ra nyangwa ya le mpfungwe a ku ri swisungunu swa 50.
16  A ku ri ni mafasitere ya marimba yo lala ya tindlu to rindza eka tona ni ya tiphuphu ta tona ta le matlhelo ku ya endzeni ka nyangwa ematlhelo hinkwawo, makupakupa a ma yimise xisweswo. Mafasitere a ma ri ematlhelo hinkwawo ku ya endzeni, kasi eka tiphuphu ta le matlhelo a ku ri ni swifaniso swa murhi wa ncindzu.
17  Hakatsongo-tsongo a ndzi tisa exivaveni xa le handle, kutani waswivo, a ku ri ni makamara yo dyela eka wona, ni vuandlalo lebyi endleriweke xivava ematlhelo hinkwawo. A ku ri ni makamara yo dyela ya 30 ehenhla ka vuandlalo lebyi.
18  Vuandlalo lebyi a byi ri etlhelo ka tinyangwa a byi ringana ni ku leha ka tinyangwa—vuandlalo lebyi nga ehansi.
19  Kutani a pima vuanamo ku suka emahlweni ka nyangwa ya le hansi ku ya emahlweni ka xivava xa le mpfungwe. Ehandle a ku ri swisungunu swa 100, ku ya evuxeni ni ku ya en’walungwini.
20  Xivava xa le handle a xi ri ni nyangwa leyi tlhelo ra yona ra le mahlweni a ri ri en’walungwini. U pime ku leha ka yona ni ku anama ka yona.
21  Tindlu ta yona to rindza eka tona a ti ri tinharhu eka tlhelo leri, ti ri tinharhu eka tlhelo lerin’wana. Tiphuphu ta yona ta le tlhelo ni rikupakupa ra yona a swi ri ni mpimo wa nyangwa leyo sungula. Ku leha ka yona a ku ri swisungunu swa 50, ku anama ka yona a ku ri swisungunu swa 25.
22  Mafasitere ya yona ni rikupakupa ra yona ni swifaniso swa yona swa murhi wa ncindzu a swi ri ni mpimo lowu ringanaka ni wa nyangwa leyi tlhelo ra yona ra le mahlweni a ri ri etlhelo ra le vuxeni. Vanhu a va tlhandlukela eka yona hi swikhandziyo swa nkombo, rikupakupa ra yona a ri ri emahlweni.
23  Nyangwa ya xivava xa le mpfungwe a yi langutane ni nyangwa ya le n’walungwini; ni ya le vuxeni. A ya emahlweni a pima nyangwa yin’wana ni yin’wana, swisungunu swa 100.
24  Hakatsongo-tsongo a ndzi tisa etlhelo ra le dzongeni, kutani waswivo, a ku ri ni nyangwa etlhelo ra le dzongeni, a pima tiphuphu ta yona ta le matlhelo ni rikupakupa ra yona hi mimpimo leyi fanaka ni leti.
25  Yona ni rikupakupa ra yona a swi ri ni mafasitere ematlhelo hinkwawo, ku fana ni mafasitere lawa. A ma lehe swisungunu swa 50, a ma aname swisungunu swa 25.
26  A ku ri ni swikhandziyo swa nkombo swo tlhandlukela eka yona, rikupakupa ra yona a ri ri emahlweni. A ri ri ni swifaniso swa murhi wa ncindzu, xin’we xi ri eka tlhelo leri, xin’wana xi ri eka tlhelo lerin’wana ra tiphuphu ta rona ta le matlhelo.
27  Xivava xa le mpfungwe a xi ri ni nyangwa etlhelo ra le dzongeni. Kutani a pima swisungunu swa 100 ku suka eka nyangwa ku ya eka nyangwa etlhelo ra le dzongeni.
28  Hakatsongo-tsongo a ndzi tisa exivaveni xa le mpfungwe ekusuhi ni nyangwa ya le dzongeni. A ya emahlweni a pima nyangwa ya le dzongeni hi mimpimo leyi ringanaka ni leyi.
29  Tindlu ta yona to rindza eka tona ni tiphuphu ta yona ta le matlhelo ni rikupakupa ra yona a swi ri ni mimpimo leyi ringanaka ni leti. Yona ni rikupakupa ra yona a swi ri ni mafasitere ematlhelo hinkwawo. A swi lehe swisungunu swa 50, swi aname swisungunu swa 25.
30  A ku ri ni makupakupa ematlhelo hinkwawo; ku leha a ku ri swisungunu swa 25, ku anama a ku ri swisungunu swa ntlhanu.
31  Rikupakupa ra yona a ri ri exivaveni xa le handle, swifaniso swa murhi wa ncindzu a swi ri eka tiphuphu ta yona ta le tlhelo, ntlhandluko wa yona a wu ri swikhandziyo swa nhungu.
32  Hakatsongo-tsongo a ndzi tisa exivaveni xa le mpfungwe hi ndlela ya le vuxeni, a pima nyangwa hi mimpimo leyi ringanaka ni leyi.
33  Tindlu ta yona to rindza eka tona ni tiphuphu ta yona ta le matlhelo ni rikupakupa ra yona a swi ri ni mimpimo leyi ringanaka ni leyi, yona ni rikupakupa ra yona a swi ri ni mafasitere ematlhelo hinkwawo. Ku leha a ku ri swisungunu swa 50, ku anama a ku ri ni swisungunu swa 25.
34  Rikupakupa ra yona a ri ri exivaveni xa le handle, swifaniso swa murhi wa ncindzu a swi ri eka tiphuphu ta rona ta le tlhelo, eka tlhelo leri ni le ka tlhelo lerin’wana. Ntlhandluko wa rona a wu ri swikhandziyo swa nhungu.
35  U ye emahlweni a ndzi tisa enyangweni ya le n’walungwini, a pima, hi mimpimo leyi ringanaka ni leyi,
36  tindlu ta yona to rindza eka tona, tiphuphu ta yona ta le tlhelo ni rikupakupa ra yona. A yi ri ni mafasitere ematlhelo hinkwawo. A ma lehe swisungunu swa 50, ma aname swisungunu swa 25.
37  Tiphuphu ta yona ta le tlhelo a ti ri exivaveni xa le handle, swifaniso swa murhi wa ncindzu a swi ri eka tiphuphu ta yona ta le tlhelo, eka tlhelo leri ni le ka tlhelo lerin’wana. Ntlhandluko wa yona a wu ri swikhandziyo swa nhungu.
38  Kamara ro dyela ni vungheno bya yona a swi ri eka tiphuphu ta le tlhelo ta tinyangwa. Gandzelo ro hisiwa leri heleleke a va ri hlantswela kona.
39  Eka rikupakupa ra nyangwa a ku ri ni matafula mambirhi eka tlhelo leri ni matafula mambirhi eka tlhelo lerin’wana, yo dlayela eka wona gandzelo ro hisiwa leri heleleke ni gandzelo ra xidyoho ni gandzelo ra nandzu.
40  Eka tlhelo ra le handle, endleleni yo tlhandlukela evunghenweni bya nyangwa ya le n’walungwini, a ku ri ni matafula mambirhi. Eka tlhelo lerin’wana ra rikupakupa ra nyangwa a ku ri ni matafula mambirhi.
41  A ku ri ni matafula ya mune eka tlhelo leri ni matafula ya mune eka tlhelo lerin’wana, ekusuhi ni nyangwa—matafula ya nhungu, lawa a va dlayela eka wona.
42  Matafula ya mune ya gandzelo ro hisiwa leri heleleke a ma endliwe hi maribye yo vatliwa. Ku leha a ku ri xisungunu xin’we ni hafu, ku anama a ku ri xisungunu xin’we ni hafu, ku tlakuka a ku ri xisungunu xin’we. Ehenhla ka wona a ku vekiwa ni switirho leswi a va dlaya ha swona gandzelo ro hisiwa leri heleleke ni xitlhavelo.
43  Switupu swo veka swilo a swi ringana vuanamo bya voko, swi nghenisiwe empfungwe swi tiya, ematlhelo hinkwawo; a va veka nyama ya gandzelo ra nyiko ehenhla ka matafula.
44  Ehandle ka nyangwa ya le mpfungwe a ku ri ni makamara yo dyela ya vayimbeleri, exivaveni xa le mpfungwe, etlhelo ka nyangwa ya le n’walungwini. Tlhelo ra wona ra le mahlweni a ri ri edzongeni. A ku ri ni rin’we etlhelo ka nyangwa ya le vuxeni. Tlhelo ra rona ra le mahlweni a ri ri en’walungwini.
45  A ya emahlweni a vulavula na mina a ku: “Kamara leri ro dyela, leri tlhelo ra rona ra le mahlweni ri nga edzongeni, i ra vaprista lava va khathalelaka ntirho wa le ndlwini.
46  Kamara ro dyela leri tlhelo ra rona ra le mahlweni ri nga en’walungwini i ra vaprista lava va khathalelaka ntirho wa alitari. I vana va Sadoki, lava, ku suka eka vana va Levhi, va tshinelaka eka Yehovha va ta n’wi tirhela.”
47  Kutani a pima xivava xa le mpfungwe. Ku leha a ku ri swisungunu swa 100, ku anama a ku ri swisungunu swa 100, matlhelo ya mune yo ringana. Alitari a yi ri emahlweni ka yindlu.
48  A ya emahlweni a ndzi tisa erikupakupeni ra yindlu, a pima phuphu ya le tlhelo ya rikupakupa, swisungunu swa ntlhanu eka tlhelo leri ni swisungunu swa ntlhanu eka tlhelo lerin’wana. Ku anama ka nyangwa a ku ri swisungunu swinharhu eka tlhelo leri ni swisungunu swinharhu eka tlhelo lerin’wana.
49  Rikupakupa a ri lehe swisungunu swa 20, ku anama ku ri swisungunu swa 11. A va tlhandlukela eka rona hi swikhandziyo. A ku ri ni tiphuphu ekusuhi ni tinsika ta le tlhelo, yin’wana laha, yin’wana yi ri lahaya.
39  “Loko ku ri wena, Wena n’wana wa munhu, profeta ku lwa na Gogo, u ku, ‘Yehovha, Hosi leyi Lawulaka u te: “Waswivo, ndzi lwa na wena, Wena Gogo, wena ndhuna leyikulu ya Mixeke na Tubala.
2  Ndzi ta ku hundzuluxa, ndzi ku kongomisa, ndzi ku humesa etindhawini ta le kule swinene ta n’walungu, ndzi ku tisa ehenhla ka tintshava ta Israyele.
3  Ndzi ta ba vurha bya wena evokweni ra wena ra ximatsi, miseve ya wena ndzi ta yi wisa evokweni ra wena ra xinene.
4  U ta wela etintshaveni ta Israyele, wena ni mavuthu ya wena ni vanhu lava va nga ta va va ri na wena. Ndzi ta ku nyiketa u va swakudya swa tinyenyana leti ti dyaka nyama, tinyenyana ta mixaka hinkwayo ya timpapa, ni swivandzana swa nhova.”’
5  “‘U ta wela ehenhla ka vuandlalo bya nhova, hikuva mina ndzi vurile,’ ku vula Yehovha, Hosi leyi Lawulaka.
6  “‘Ndzi ta rhuma ndzilo eka Magogo ni le ka lava va tshamaka eswihlaleni va sirhelelekile; vanhu va ta tiva leswaku hi mina Yehovha.
7  Ndzi ta tivisa vito ra mina ro kwetsima exikarhi ka vanhu va mina va Israyele, ndzi nga ka ndzi nga ha tshiki vito ra mina ro kwetsima ri nyamisiwa; matiko ma ta tiva leswaku hi mina Yehovha, Mukwetsimi wa le Israyele.’
8  “‘Waswivo! Swi fanele swi ta, swi fanele swi endleka,’ ku vula Yehovha, Hosi leyi Lawulaka. ‘Leri i siku leri ndzi vulavuleke ha rona.
9  Kunene vaaki va miti ya Israyele va ta huma, va hisa, va tshivela ndzilo hi swihlomo swa nyimpi ni switlhangu leswitsongo ni switlhangu leswikulu,—hi mavurha ni hi miseve ni hi tinhonga ni hi matlhari yo leha; va ta tshivela ndzilo ha swona ku ringana malembe ya nkombo.
10  Va nga ka va nga rhwali tihunyi enhoveni, hambi ku ri ku rhotela tihunyi emakhwatini, hikuva va ta tshivela ndzilo hi swihlomo swa nyimpi.’ “‘Kunene va ta phanga lava a va va phanga, va teka lava a va va teka,’ ku vula Yehovha, Hosi leyi Lawulaka.
11  “‘Esikwini rero ndzi ta nyika Gogo ndhawu kwalaho, xilahlo eIsrayele, nkova wa lava va tsemakanyaka hi le vuxeni bya lwandle, wu ta siva lava va hundzaka. Va ta lahla Gogo kona ni ntshungu wa yena hinkwawo, entiyisweni va ta wu vitana Nkova wa Ntshungu wa Gogo.
12  Vanhu va yindlu ya Israyele va ta va lahla hi xikongomelo xo basisa tiko, ku ringana tin’hweti ta nkombo.
13  Vanhu hinkwavo va tiko va ta lahla, kunene yi ta va mhaka ya ndhuma esikwini leri ndzi tivangamisaka ha rona,’ ku vula Yehovha, Hosi leyi Lawulaka.
14  “‘Ku ta va ni vavanuna lava va nga ta ya emahlweni ni ntirho lava va nga ta va avanyisa, va tsemakanya etikweni, va lahla, ni lava va tsemakanyaka, lava va seleke evuandlalweni bya misava, leswaku va yi basisa. Va ta hambeta va lavisisa ku fikela eku heleni ka tin’hweti ta nkombo.
15  Lava va tsemakanyaka va ta tsemakanya etikweni, loko munhu o vona rhambu ra munhu u fanele a endla mfungho etlhelo ka rona, kukondza lava va lahlaka va ri lahla eNkoveni wa Ntshungu wa Gogo.
16  Vito ra muti ri ta va Hamona. Va ta basisa tiko.’
17  “Loko ku ri wena, Wena n’wana wa munhu, Yehovha, Hosi leyi Lawulaka u te, ‘Byela tinyenyana ta muxaka wun’wana ni wun’wana wa timpapa ni swivandzana hinkwaswo swa nhova, u ku: “Hlengeletanani, mi ta. Hlengeletanani ematlhelo ka xitlhavelo xa mina, lexi ndzi mi endlelaka xona, xitlhavelo lexikulu etintshaveni ta Israyele. Kunene mi ta dya nyama, mi nwa ngati.
18  Mi ta dya nyama ya lava va nga ni matimba naswona mi ta nwa ngati ya tindhuna ta misava, makhuna, swinyimpfana swa xinuna, swiphongo, swinkunzana, hinkwaswo swifuwo leswi nonisiweke swa Baxani.
19  Kunene mi ta dya leswo nona mi eneriseka, mi nwa ngati mi dakwa, eka xitlhavelo xa mina lexi ndzi nga ta mi endlela xona.”’
20  “‘Mi ta eneriseka etafuleni ra mina hi tihanci ni vachayeri va makalichi, vanhu va matimba ni valwi va nyimpi va mixaka hinkwayo,’ ku vula Yehovha, Hosi leyi Lawulaka.
21  “‘Ndzi ta veka ku vangama ka mina exikarhi ka matiko; matiko hinkwawo ma ta vona ku avanyisa ka mina loku ndzi ku humeseke, ni voko ra mina leri ndzi ri vekeke ehenhla ka wona.
22  Vanhu va yindlu ya Israyele va ta tiva leswaku hi mina Yehovha Xikwembu xa vona ku sukela esikwini rero, ku ya emahlweni.
23  Matiko ma ta tiva leswaku vona, va yindlu ya Israyele, va ye evukhumbini hikwalaho ka xihoxo xa vona, hikwalaho ka leswi va pfumaleke ku tshembeka eka mina, lerova ndzi va tumbetele xikandza xa mina, ndzi va nyiketa evokweni ra swirha swa vona, va ya emahlweni va wisiwa hi banga, hinkwavo ka vona.
24  Ndzi va endlele hi ku ya hi ku nyama ka vona ni hi ku ya hi ku tlula nawu ka vona, ndzi ye emahlweni ndzi va tumbetela xikandza xa mina.’
25  “Hikokwalaho Yehovha, Hosi leyi Lawulaka u te, ‘Sweswi ndzi ta vuyisa lava va nga evukhumbini va Yakobe, ndzi va ni tintswalo eka yindlu hinkwayo ya Israyele; ndzi ta kombisa ku tinyiketela loku hlawulekeke evitweni ra mina ro kwetsima.
26  Va ta va va byarhe ku tsongahatiwa ka vona ni ku pfumala ku tshembeka ka vona hinkwako loku va ku kombiseke eka mina, loko va tshama emisaveni ya vona va sirhelelekile, ku ri hava munhu loyi a va chavisaka.
27  Loko ndzi va vuyisa exikarhi ka vanhu, ndzi va hlengeleta va huma ematikweni ya valala va vona, ndzi ta tihlawulekisa exikarhi ka vona ematihlweni ya matiko yo tala.’
28  “‘Va ta tiva leswaku hi mina Yehovha Xikwembu xa vona, loko ndzi va yisa evukhumbini, ndzi va hlengeleta emisaveni ya vona, ndzi nga ha siyi munhu eka vona.
29  Ndzi nga ka ndzi nga ha va tumbeteli xikandza xa mina, hikuva ndzi ta chululela moya wa mina ehenhla ka yindlu ya Israyele,’ ku vula Yehovha, Hosi leyi Lawulaka.”
19  “Loko ku ri wena, yimba risimu ra xirilo malunghana ni tindhuna ta Israyele,
2  u fanele u ku, ‘Mana wa wena a a ri yini? Nghala ya ntswele exikarhi ka tinghala. U etlele exikarhi ka swinghalana swa ntshiva. U kurise vana va yena.
3  “‘Hakatsongo-tsongo u humese un’wana wa vana vakwe. U ve xinghalana xa ntshiva, a sungula ku dyondza ku handzulela xiharhi. U dye ni munhu wa la misaveni.
4  Kutani matiko ma tshamela ku twa ha yena. U khomiwe emugodini wa vona, kutani va n’wi tise hi swiove etikweni ra Egipta.
5  “‘Loko a vona leswaku u rindzile kutani ntshembo wakwe wu herile, a teka un’wana wa vana va yena. A n’wi veka a ri xinghalana xa ntshiva.
6  Kutani a famba-famba exikarhi ka tinghala. U ve xinghalana xa ntshiva. Hakatsongo-tsongo u dyondze ku handzulela xiharhi. U dye ni munhu wa la misaveni.
7  U tive swihondzo swakwe swo tshama eka swona, u onhe ni miti ya vona, lerova tiko ri onhiwile, kutani a ri tata mpfumawulo wa ku vomba kakwe.
8  Kutani matiko hinkwawo ya miganga leyi yi lawulaka ma sungula ku n’wi rhendzela, ma andlala rikoka ra wona ehenhla ka yena. U khomiwe emugodini wa wona.
9  Eku heteleleni va n’wi hoxe ehokweni hi ku tirhisa swiove, va n’wi tisa eka hosi ya Babilona. Va n’wi tisa hi tinkoka to hlota, leswaku rito ra yena ri nga ha tlheli ri twiwa etintshaveni ta Israyele.
10  “‘Mana wa wena a a kotisa murhi wa vhinya engatini ya wena, lowu byariweke ekusuhi ni mati. U tswale mihandzu, a tala marhavi hikwalaho ka mati yo tala.
11  Eka yena ma ve tinhonga leti tiyeke, tinhonga ta vuhosi ta vafumi. Ku leha ka wona ku tlakuke hakatsongo-tsongo exikarhi ka marhavi, wu vonaka hikwalaho ka ku leha ka wona, hi switluka swa wona swo tala.
12  Kambe eku heteleleni u simuriwile hi ku hlundzuka. U hoxiwe emisaveni, a ku ri ni mheho ya le vuxeni leyi yi omiseke mihandzu ya yena. Nhonga yakwe leyi tiyeke yi tsemiwile, yi oma. Ndzilo wu yi lovisile.
13  Sweswi u byariwe emananga, etikweni leri pfumalaka mati, leri omeke.
14  Kutani ku huma ndzilo enhongeni yakwe. Wu hise swihluke swakwe, mihandzu yakwe, nhonga yo tiya a yi vanga kona eka yena, nhonga ya vuhosi ya ku fuma. “‘Rero i risimu ra xirilo, naswona ri ta va risimu ra xirilo.’”
24  Rito ra Yehovha ri ya emahlweni ri fika eka mina hi lembe ra vukaye, hi n’hweti ya vukhume, esikwini ra vukhume ra n’hweti, ri ku:
2  “N’wana wa munhu, titsalele vito ra siku, rona siku leri. Hosi ya Babilona yi hlasele Yerusalema hi rona siku leri.
3  Vula marito ya ku hlekula malunghana ni yindlu leyi xandzukaka, u vula leswi ha vona, “‘Yehovha, Hosi leyi Lawulaka u te: “Tseleka mbita leyikulu; yi tseleke, u chela mati eka yona.
4  Chela swirho eka yona, xirho xin’wana ni xin’wana lexinene, ndzhumbi ni katla; yi tate hi marhambu yo hlawuleka.
5  A ku tekiwe nyimpfu yo hlawuleka ngopfu, ku tshiveriwa tihunyi ti yi rhendzela ehansi ka yona. Fuhula swiphemu swa yona, u sweka marhambu ya yona endzeni ka yona.”’”
6  “Hikokwalaho Yehovha, Hosi leyi Lawulaka u te, ‘Khombo eka muti wa swiendlo swa ku halata ngati, mbita leyikulu, leyi nga ni nkurhe, nkurhe wa kona a wu humanga! Humesela swirho leswi nga eka yona; ku nga tshuki ku biwa vuhlolotwana ha yona.
7  Hikuva ngati ya yona yi le ndzeni ka yona. U yi veke ehenhla ka vuandlalo bya ribye lebyi vangamaka, bya le rivaleni. A nga yi chululanga emisaveni, leswaku a yi seletela hi misava.
8  Leswaku ku huma vukarhi byo rihisela, ndzi veke ngati ya yena ehenhla ka vuandlalo bya ribye lebyi vangamaka, bya le rivaleni, leswaku yi nga seleteriwi.’
9  “Hikokwalaho Yehovha, Hosi leyi Lawulaka u te, ‘Khombo eka muti lowu halataka ngati! Mina ndzi ta endla nhulu yi va yikulu.
10  Tata tihunyi. Tshivela ndzilo. Sweka nyama swinene. U chulula murhu, u endla leswaku marhambu ya kona ma hisa swinene.
11  Yi tseleke yi nga ri na nchumu emakaleni leswaku yi hisa; koporo ya yona yi fanele yi tshwa, ku thyaka ka yona ku fanele ku n’oka endzeni ka yona. Nkurhe wa yona a wu herisiwe.
12  Ku karhateka! Yi karharise munhu, kambe nkurhe wa yona wo tala a wu humi eka yona. Yi nghena endzilweni ni nkurhe wa yona!’
13  “‘A ku ri ni ku tikhoma ko biha eku thyakeni ka wena. Hikwalaho ka sweswo ndzi boheke ku ku basisa, kambe a wu basanga eku nyameni ka wena. A wu nge he basi kukondza ndzi wisisa vukarhi bya mina eka wena.
14  Mina, Yehovha, ndzi vurile. Swi ta fika, kutani ndzi ta teka goza. A ndzi nge swi honisi, naswona a ndzi nge vi na nsovo kumbe ndzi tisola. Kunene va ta ku avanyisa hi ku landza tindlela ta wena ni mintirho ya wena,’ ku vula Yehovha, Hosi leyi Lawulaka.”
15  Rito ra Yehovha ri ya emahlweni ri fika eka mina, ri ku:
16  “N’wana wa munhu, waswivo, ndzi susa nchumu lowu navelekaka ematihlweni ya wena hi ndzoviso, a wu fanelanga u ba xifuva xa wena, u nga rili naswona u nga humesi mihloti.
17  Vana ni nhlomulo handle ka marito. U nga tshuki u rilela lava va feke. Tibohe xifunengeto xa nhloko, u fanele u vehela maphaxani ya wena emilengeni. U nga funengeti malepfu ya le henhla ka nomu, u nga tshuki u dya xinkwa xa vanhu.”
18  Kutani ndzi vulavula ni vanhu nimixo, hakatsongo-tsongo nsati wa mina a fa nimadyambu. Kutani nimixo ndzi endle hilaha ndzi lerisiweke hakona.
19  Vanhu va ya emahlweni va ku eka mina: “Xana u nga ka u nga hi byeli leswaku swilo leswi swi hi khumba hi ndlela yihi, leswi u swi endlaka?”
20  Hiloko ndzi ku eka vona: “Rito ra Yehovha ri fike eka mina, ri ku,
21  ‘Byela yindlu ya Israyele u ku: “Yehovha, Hosi leyi Lawulaka u te, ‘Maswivo, ndzi nyamisa vukwetsimelo bya mina, ku tinyungubyisa ka ntamu wa n’wina, nchumu lowu wu navelekaka ematihlweni ya n’wina ni nchumu lowu moya-xiviri wa n’wina wu wu tsetselelaka, ni vana va n’wina va majaha ni va vanhwanyana lava mi va siyeke endzhaku—va ta dlayiwa hi banga.
22  Mi fanele mi endla hilaha ndzi endleke hakona. Mi nga ka mi nga funengeti malepfu ya le henhla ka nomu, mi nga ka mi nga dyi xinkwa xa vanhu.
23  Xifunengeto xa n’wina xa nhloko xi ta va etinhlokweni ta n’wina, maphaxani ya n’wina ma ta va emilengeni ya n’wina. Mi nga ka mi nga tibi kumbe ku rila, mi ta bola eswihoxweni swa n’wina, entiyisweni mi ta rilelana.
24  Ezekiyele u hundzuke muhlolo eka n’wina. N’wina mi ta endla hi ku landza hinkwaswo leswi a swi endleke. Loko swi fika, mi ta tiva leswaku hi mina Yehovha, Hosi leyi Lawulaka.’”’”
25  “Loko ku ri wena, Wena n’wana wa munhu, xana a swi nga ta va esikwini leri ndzi nga ta va tekela xisirhelelo xa vona, nchumu wo saseka wa ku khana ka vona, nchumu lowu wu navelekaka ematihlweni ya vona ni leswi swi naveriwaka hi moya-xiviri wa vona, vana va vona va majaha ni va vanhwanyana, leswaku
26  esikwini rero ku ta fika eka n’wina, loyi a balekeke leswaku a endla tindleve ti twa?
27  Esikwini rero nomu wa wena wu ta pfulekela loyi a balekeke, u ta vulavula, a wu nge he tsandzeki ku vulavula; kunene eka vona u ta va muhlolo, va ta tiva leswaku hi mina Yehovha.”
43  Hiloko a ndzi yisa enyangweni, nyangwa leyi yi languteke tlhelo ra le vuxeni.
2  Kutani waswivo, ku vangama ka Xikwembu xa Israyele a ku ta ku huma etlhelweni ra le vuxeni, rito ra xona a ri fana ni mpfumawulo wa mati yo tala; misava a yi voninga hikwalaho ka ku vangama kakwe.
3  A ku fana ni xivono lexi a ndzi xi vonile, ku fana ni xivono lexi ndzi xi voneke loko ndzi ta ku ta lovisa muti; a ku ri ni leswi a swi languteka ku fana ni leswi ndzi swi voneke enambyeni wa Kebari, kutani ndzi wa hi xikandza.
4  Ku vangama ka Yehovha ku nghena eNdlwini hi ndlela ya le nyangweni leyi tlhelo ra yona ra le mahlweni a ri ri evuxeni.
5  Hiloko moya wu ndzi yimisa, wu ndzi tisa exivaveni xa le mpfungwe, kutani waswivo, Yindlu leyi a yi tele ku vangama ka Yehovha.
6  Ndzi twa munhu a vulavula na mina a ri eNdlwini leyi, munhu yoloye a yime etlhelo ka mina.
7  A ku eka mina: “N’wana wa munhu, leyi i ndhawu ya xiluvelo xa mina ni ndhawu ya mikondzo ya milenge ya mina, laha ndzi nga ta tshama kona exikarhi ka vana va Israyele hilaha ku nga riki na makumu; yindlu ya Israyele, yi nga ka yi nga ha ri nyamisi vito ra mina ro kwetsima, yona ni tihosi ta yona, hi vumbhisa bya yona ni hi mintsumbu ya tihosi ta yona loko ti fa,
8  hi ku veka ka vona nyangwa ya vona swin’we ni nyangwa ya mina, rimba ra vona etlhelo ka rimba ra mina, ku va ni khumbi exikarhi ka mina na vona. Va nyamise vito ra mina ro kwetsima hi swilo swa vona leswi nyenyetsaka leswi va swi endleke, lerova ndzi va lovisa loko ndzi hlundzukile.
9  Kutani, a va suse vumbhisa bya vona ni mintsumbu ya tihosi ta vona swi ya ekule na mina, kunene ndzi ta tshama exikarhi ka vona hilaha ku nga riki na makumu.
10  “Loko ku ri wena, Wena n’wana wa munhu, tivisa yindlu ya Israyele malunghana ni Yindlu leyi, leswaku va ta tsongahateka hikwalaho ka swihoxo swa vona, va fanele va pima ntila.
11  Loko va titwa va tsongahatekile hakunene hikwalaho ka hinkwaswo leswi va swi endleke, mpfampfarhuto wa xisekelo wa Yindlu leyi, ku hleriwa ka yona ni tindlela ta yona to huma ni tindlela ta yona to nghena, ni mimpfampfarhuto ya yona ya xisekelo hinkwayo ni swihlawulekiso swa yona hinkwaswo, ni mimpfampfarhuto ya yona ya xisekelo hinkwaxo ni milawu ya yona hinkwayo, va tivise swona, u swi tsala emahlweni ka mahlo ya vona, leswaku va hlayisa mpfampfarhuto wa yona hinkwawo wa xisekelo ni swihlawulekiso swa yona hinkwaswo, va swi hetisisa.
12  Lowu i nawu wa Yindlu leyi. Ehenhla ka ntshava, ndhawu ya yona hinkwayo eka matlhelo hinkwawo i nchumu wo kwetsima ngopfu. Waswivo! Lowu i nawu wa Yindlu leyi.
13  “Leyi i mimpimo ya alitari hi swisungunu, xisungunu xi ri xisungunu ni vuanamo bya voko. Ehansi ka yona i xisungunu xin’we. Ku anama i xisungunu xin’we. Ndzilakana wa yona wu rhendzela nomu wa yona, vuanamo bya ritiho. Leri i tshaku ra alitari.
14  Ku suka ehansi evuandlalweni ku ya exitupini xa le hansi lexi rhendzeleke ku ni swisungunu swimbirhi, ku anama i xisungunu xin’we. Ku suka eka xitupu lexitsongo lexi rhendzeleke ku ya eka xitupu lexikulu lexi rhendzeleke ku ni swisungunu swa mune, ku anama ka kona i xisungunu.
15  Xitiko xa alitari i swisungunu swa mune, ku suka eka xitiko xa alitari ni le henhla ku ni timhondzo ta mune.
16  Xitiko xa alitari xi lehe swisungunu swa 12, xi aname swisungunu swa 12, xi ri ni matlhelo ya mune yo ringana.
17  Xitupu lexi rhendzeleke xi lehe swisungunu swa 14, xi aname swisungunu swa 14, ematlhelo ya xona ya mune; ndzilakana lowu wu xi rhendzeleke i hafu ya xisungunu, tshaku ra kona i xisungunu matlhelo hinkwawo. “Swikhandziyo swa xona swi langute evuxeni.”
18  A ya emahlweni a ku eka mina: “N’wana wa munhu, Yehovha, Hosi leyi Lawulaka u te, ‘Leyi i milawu ya alitari esikwini leri yi endliweke ha rona, leswaku ku nyikeriwa eka yona magandzelo yo hisiwa lama heleleke ni ku xuva ngati ehenhla ka yona.’
19  “‘U fanele u nyika vaprista lava nga Valevhi, lava nga vana va Sadoki, lava va tshinelaka eka mina,’ ku vula Yehovha, Hosi leyi Lawulaka, ‘leswaku va ndzi lunghiselela xinkunzana, rhole ra ntlhambi wa tihomu, ri va gandzelo ra xidyoho.
20  U fanele u teka ngati yin’wana ya rona, u yi chela etimhondzweni ta yona ni le henhla ka matlhelo ya mune ya xitupu lexi rhendzeleke ni le henhla ka ndzilakana lowu rhendzeleke, u yi tengisa exidyohweni, u yi kombelela ku rivaleriwa.
21  U fanele u teka xinkunzana lexi, gandzelo ra xidyoho, munhu u fanele a yi hisa endhawini leyi hlawuriweke ya Yindlu leyi, ehandle ka vukwetsimelo.
22  Hi siku ra vumbirhi u ta tshineta xiphongo, lexi hanyeke kahle, xi va gandzelo ra xidyoho; va fanele va tengisa alitari exidyohweni, hilaha va yi tengiseke hakona exidyohweni hi xinkunzana.’
23  “‘Loko u heta ku yi tengisa exidyohweni u ta tshineta xinkunzana, rhole ra ntlhambi wa tihomu, lexi hanyeke kahle, ni khuna ra ntlhambi wa tinyimpfu, leri hanyeke kahle.
24  U fanele u swi tshineta emahlweni ka Yehovha, vaprista va fanele va swi chela hi munyu, va swi nyikela swi va gandzelo ro hisiwa leri heleleke eka Yehovha.
25  Ku ringana masiku ya nkombo u ta nyikela xiphongo xi va gandzelo ra xidyoho xa siku; ni xinkunzana, rhole ra ntlhambi wa tihomu ni khuna ra ntlhambi wa tinyimpfu, leswi hetisekeke, va ta swi nyikela.
26  Ku ringana masiku ya nkombo va ta yi kombelela ku rivaleriwa alitari, va fanele va yi basisa, va yi veka.
27  Va ta heta masiku. Kutani hi siku ra vunhungu, ni ku sukela kwalaho ku ya emahlweni, vaprista va ta nyikela ehenhla ka alitari magandzelo ya n’wina yo hisiwa lama heleleke ni switlhavelo swa n’wina swa xinakulobye; kunene ndzi ta mi tsakela,’ ku vula Yehovha, Hosi leyi Lawulaka.”
44  Kutani a ndzi vuyisa hi ndlela ya nyangwa ya vukwetsimelo, ya le handle leyi languteke evuxeni, a yi pfalekile.
2  Yehovha a ku eka mina: “Loko ku ri nyangwa leyi yi ta tshama yi pfalekile. Yi nga ka yi nga pfuriwi, naswona ku hava munhu ntsena la nga ta nghena ha yona; hikuva Yehovha, Xikwembu xa Israyele, u nghene ha yona, yi ta tshama yi pfalekile.
3  Hambiswiritano, ndhuna—leswi yi nga ndhuna yi ta tshama eka yona, leswaku yi dya xinkwa emahlweni ka Yehovha. Yi ta nghena hi ndlela ya rikupakupa ra nyangwa, naswona yi ta huma hi ndlela ya rona.”
4  Hiloko a ndzi tisa hi ndlela ya nyangwa ya le n’walungwini emahlweni ka Yindlu leyi, leswaku ndzi vona, kutani waswivo, ku vangama ka Yehovha a ku tate yindlu ya Yehovha. Hiloko ndzi wa hi xikandza.
5  Kutani Yehovha a ndzi byela a ku: “N’wana wa munhu, veka mbilu ya wena u vona hi mahlo, u twa hi tindleve hinkwaswo leswi ndzi ku byelaka swona malunghana ni milawu ya yindlu ya Yehovha ni milawu ya yona hinkwayo, u fanele u veka mbilu ya wena endleleni yo nghena ya Yindlu leyi ni le ka tindlela hinkwato to huma evukwetsimelweni.
6  U fanele u byela Ku Xandzuka, yindlu ya Israyele, u ku, ‘Yehovha, Hosi leyi Lawulaka u te: “Swi ringene hi n’wina hikwalaho ka swilo swa n’wina hinkwaswo leswi nyenyetsaka, N’wina yindlu ya Israyele,
7  loko mi tisa vanhu vambe lava nga yimbangiki embilwini, lava nga yimbangiki enyameni, leswaku va nghena evukwetsimelweni bya mina va byi nyamisa, ku nga yindlu ya mina; loko mi nyikela xinkwa xa mina, mafurha ni ngati, vona va tshamela ku tlula ntwanano wa mina hikwalaho ka swilo swa n’wina hinkwaswo leswi nyenyetsaka.
8  A mi wu khathalelanga ntirho wa swilo swa mina swo kwetsima, naswona a mi va vekanga van’wana va va vahlayisi va ntirho wa mina evukwetsimelweni bya mina.”’
9  “‘Yehovha, Hosi leyi Lawulaka u te: “Ku hava munhu wumbe, loyi a nga yimbangiki embilwini, loyi a nga yimbangiki enyameni, loyi a nga nghenaka evukwetsimelweni bya mina, ku nga muluveri un’wana ni un’wana loyi a nga exikarhi ka vana va Israyele.”’
10  “‘Kambe loko ku ri Valevhi lava va fambeleke ekule na mina loko Israyele, loyi a tsendzelekeke a ya ekule na mina, va tsendzeleka va landzela swifaniso swa vona swa hava leswi hombolokeke, va fanele va byarha xihoxo xa vona.
11  Va fanele va va vatirheli evukwetsimelweni bya mina eswikhundlheni swa vulanguteri etinyangweni ta Yindlu leyi ni vatirheli eNdlwini. Vona va ta tlhava gandzelo hinkwaro ro hisiwa leri heleleke ni xitlhavelo xa vanhu, va ta yima emahlweni ka vona va va tirhela.
12  Hikwalaho ka leswi va va tirheleke emahlweni ka swifaniso swa vona swa hava leswi hombolokeke, va va xikhunguvanyiso lexi vangelaka xihoxo eka yindlu ya Israyele, hi yona mhaka leyi ndzi tlakuseke voko ra mina ehenhla ka vona,’ ku vula Yehovha, Hosi leyi Lawulaka, ‘va fanele va byarha xihoxo xa vona.
13  Va nga ka va nga tshineli eka mina va va muprista eka mina kumbe va tshinela eka swilo swa mina swo kwetsima, eka swilo swo kwetsima ngopfu, va fanele va byarha ku tsongahatiwa ka vona ni swilo swa vona leswi nyenyetsaka leswi va swi endleke.
14  Kunene ndzi ta va endla vahlayisi va ntirho wa Yindlu leyi, malunghana ni mintirho ya yona hinkwayo ni hinkwaswo leswi faneleke swi endliwa eka yona.’
15  “‘Loko ku ri vaprista va Valevhi, vana va Sadoki, lava va khathaleleke ntirho wa vukwetsimelo bya mina loko vana va Israyele va fambele ekule na mina, vona va ta tshinela eka mina va ndzi tirhela, va fanele va yima emahlweni ka mina va nyikela mafurha ni ngati eka mina,’ ku vula Yehovha, Hosi leyi Lawulaka.
16  ‘Hi vona lava va nga ta ta evukwetsimelweni bya mina, va ta tshinela etafuleni ra mina va ta ndzi tirhela, va ta ndzi endlela ntirho.
17  “‘Loko va nghena etinyangweni ta xivava xa le mpfungwe, va fanele va ambala tinguvu ta ntsembyana, a va fanelanga va vehela voya loko va tirhela etinyangweni ta xivava xa le mpfungwe ni le ndzeni.
18  Enhlokweni va fanele va vehela swifunengeto swa nhloko swa ntsembyana, emasengeni va fanele va ambala swirhangiso swa ntsembyana. A va fanelanga va tikhama hi leswi swi dzukisaka nyuku.
19  Loko va huma va ya exivaveni xa le handle, exivaveni xa le handle eka vanhu, va fanele va hluvula tinguvu ta vona leti a va tirhela ha tona, va fanele va ti veka emakamareni yo dyela yo kwetsima, va ambala tinguvu tin’wana, leswaku va nga hlawulekisi vanhu hi tinguvu ta vona.
20  A va fanelanga va byevula nhloko, a va fanelanga va tshika misisi ya nhloko yi ku jivinini! Kunene va fanele va tsemeta misisi ya tinhloko ta vona.
21  Vaprista hinkwavo a va fanelanga va nwa vhinyo loko va nghena exivaveni xa le mpfungwe.
22  A va fanelanga va teka noni kumbe wansati la tshikiweke a va nsati wa vona, kambe va nga teka vanhwana, vana va yindlu ya Israyele kumbe noni leyi nga tshukaka yi va noni ya muprista.’
23  “‘Va fanele va letela vanhu va mina hi ku hambana loku ku nga kona exikarhi ka nchumu wo kwetsima ni nchumu lowu nyameke; naswona va fanele va va byela ku hambana loku ku nga kona exikarhi ka leswi nga tengangiki ni leswi tengeke.
24  Va fanele va yima ehubyeni leswaku va avanyisa; va fanele va avanyisa hi swiboho swa mina swa vuavanyisi. Va fanele va hlayisa milawu ya mina ni swiletelo swa mina malunghana ni minkarhi ya mina hinkwayo leyi vekiweke ya ntsako, va fanele va hlawulekisa tisavata ta mina.
25  A nga fanelanga a tshinela eka munhu loyi a feke exikarhi ka vanhu leswaku a va la nga tengangiki, kambe va nga tiendla lava nga tengangiki hi tatana kumbe hi manana kumbe hi n’wana wa jaha kumbe wa nhwanyana kumbe hi makwavo wa xinuna kumbe wa xisati loyi a nga tekiwangiki hi wanuna.
26  Endzhaku ka ku tengisiwa ka yena, va fanele va n’wi hlayela masiku ya nkombo.
27  Esikwini leri a taka ha rona endhawini yo kwetsima, exivaveni xa le mpfungwe, a ta tirhela endhawini yo kwetsima, u fanele a nyikela gandzelo rakwe ra xidyoho,’ ku vula Yehovha, Hosi leyi Lawulaka.
28  “‘Swi fanele swi va ndzhaka ya vona: Hi mina ndzhaka ya vona. A mi fanelanga mi va nyika rifuwo eIsrayele: Hi mina rifuwo ra vona.
29  Gandzelo ra mavele ni gandzelo ra xidyoho ni gandzelo ra nandzu—hi vona lava va nga ta swi dya. Nchumu wun’wana ni wun’wana lowu nyikeriweke eIsrayele—wu ta va wa vona.
30  Kutani swirhangana swa mihandzu hinkwayo leyi rhangaka yi wupfa ya xin’wana ni xin’wana ni munyikelo wun’wana ni wun’wana wa hinkwaswo swa minyikelo ya n’wina—swi ta va swa vaprista; swirhangana swa swakudya swa n’wina leswi nga nyawuriki mi fanele mi swi nyika vaprista, leswaku nkateko wu va ehenhla ka yindlu ya wena.
31  Vaprista a va fanelanga va dya ntsumbu kumbe xivumbiwa lexi handzuleriweke xa swivumbiwa leswi hahaka kumbe xa swivandzana.’
47  Hakatsongo-tsongo a ndzi tlherisela evunghenweni bya Yindlu leyi, kutani waswivo, a ku ri ni mati lawa a ma huma ehansi ka nyangwa ya Yindlu leyi etlhelo ra le vuxeni, hikuva tlhelo ra le mahlweni ka Yindlu leyi a ri ri evuxeni. Mati a ma rhelela ma huma ehansi, ku suka etlhelweni ra xinene ra Yindlu leyi, edzongeni wa alitari.
2  Hakatsongo-tsongo a ndzi tisa hi ndlela ya nyangwa ya le n’walungwini, a ndzi rhendzelekisa hi ndlela ya le handle enyangweni ya le handle leyi languteke evuxeni, kutani waswivo, mati a ma pfelela ma huma etlhelweni ra xinene.
3  Loko munhu loyi a ya etlhelweni ra le vuxeni a khome ngoti ya ku pima, u pime swisungunu swa 1 000, a ndzi tsemakanyisa ematini, mati a ma fika emahlakaleni ya milenge.
4  A ya emahlweni a pima swisungunu swa 1 000 kutani a ndzi tsemakanyisa ematini, mati a ma fika ematsolweni. A ya emahlweni a pima swisungunu swa 1 000 kutani a ndzi tsemakanyisa—mati a ma fika emasengeni.
5  A ya emahlweni a pima swisungunu swa 1 000. A ku ri ni xinambyana lexi a ndzi nga swi koti ku xi tsemakanya, hikuva mati a ma tlakukile, a swi koteka ku hlambela ematini lawa, xinambyana lexi a xi nga tsemakanyeki.
6  Hiloko a ku eka mina: “Xana u swi vonile leswi, Wena n’wana wa munhu?” Kutani a ndzi fambisa, a ndzi tlherisela eribuweni ra xinambyana.
7  Loko ndzi vuya, waswivo, eribuweni ra xinambyana a ku ri ni mirhi yo tala swinene, eka tlhelo leri ni le ka tlhelo lerin’wana.
8  A ya emahlweni a ku eka mi-​na: “Mati lawa ma ya exifundzheni xa le vuxeni, ma ta rhelela eArabha. Ma ta ya fika elwandle. Ma tisiwa elwandle, mati ya rona ma hanyisiwa.
9  Moya-xiviri wun’wana ni wun’wana lowu hanyaka wa swivumbiwa leswi fambaka swi tele, endhawini yin’wana ni yin’wana leyi xinambyana lexikulu xi fambaka eka yona, wu ta hanya. Ku ta va ni tinhlampfi to tala swinene, hikuva mati lawa ma ta fika kona hakunene, mati ya le lwandle ma ta hanyisiwa, xin’wana ni xin’wana xi ta hanya laha xinambyana xi fikaka kona.
10  “Entiyisweni vaphasi va tinhlampfi va ta yima etlhelo ka xona ku suka aEni-gedi ku ya fika aEni-gilayimu. Ku ta va ni ndhawu yo omisa tinkoka. Tinhlampfi ti ta va kona hi mixaka ya tona, kukota tinhlampfi ta Lwandle Lerikulu, to tala swinene.
11  “Ku ni tindhawu ta kona leti ti nga nhlangasi ni tindhawu ta kona leti ti nga ndzhope, ti nga ka ti nga hanyisiwi. Kunene ti ta hundzuka munyu.
12  “Etlhelo ka xinambyana ku ta va ni mirhi ya mixaka hinkwayo leyi dyiwaka, ekusuhi ni ribuwa ra xona eka tlhelo leri ni le ka tlhelo lerin’wana. Matluka ya yona a ma nge vuni, ni mihandzu ya yona a yi nge heli. Etin’hwetini ta yona yi ta tswala mihandzu leyintshwa, hikuva mati ya yona—ma huma evukwetsimelweni. Mihandzu ya yona yi ta dyiwa ni matluka ya yona ma va yo hanyisa.”
13  Yehovha, Hosi leyi Lawulaka u te: “Leyi i ndhawu leyi mi nga ta tiavela yona yi va ndzhaka, yi va tiko ra tinyimba ta 12 ta Israyele, Yosefa a va ni swiphemu swimbirhi swa ndhawu.
14  Yi ta va ndzhaka ya n’wina, un’wana ni un’wana a fana ni makwavo, tiko leri ndzi tlakuseke voko ra mina ndzi hlambanya leswaku ndzi ta ri nyika vatata wa n’wina; tiko leri ri ta va ndzhaka ya n’wina hi vuhlolotwana.
15  “Lowu i ndzilakana wa tiko etlhelo ra le n’walungwini, ku suka eLwandle Lerikulu hi ndlela ya le Hetiloni, hi ndlela yo ta eSedada,
16  Hamati, Berota, Sibrayimi, exikarhi ka ndzilakana wa Damaska ni ndzilakana wa Hamati; Hasere-hatikoni, leyi yi nga ekusuhi ni ndzilakana wa Hawurana.
17  Ndzilakana lowu sukaka elwandle wu fanele wu va Hasara-enana, ndzilakana wa Damaska na n’walungu—etlhelo ra le n’walungwini, ni ndzilakana wa Hamati. Leri i tlhelo ra le n’walungwini.
18  “Tlhelo ra le vuxeni ri sukela exikarhi ka Hawurana na Damaska ni le xikarhi ka Giliyadi ni tiko ra Israyele; mi fanele mi pima Yordani, ku suka endzilakaneni ku ya elwandle ra le vuxeni. Leri i tlhelo ra le vuxeni.
19  “Tlhelo ra le dzongeni ri le dzongeni, ku suka eTamari ku ya ematini ya Meribati-kadexi, nkova lowu yaka eLwandle Lerikulu. Leri i tlhelo ra le dzongeni, ku ya eNegebu.
20  “Tlhelo ra le vupela-dyambu i Lwandle Lerikulu, ku suka endzilakaneni ku kongoma endleleni yo nghena eHamati. Leri i tlhelo ra le vupela-dyambu.”
21  “Mi ta tiavela tiko leri, hi tinyimba ta 12 ta Israyele.
22  Mi fanele mi tiavela rona ri va ndzhaka ya n’wina swin’we ni valuveri lava luveleke exikarhi ka n’wina, lava va velekeke vana exikarhi ka n’wina. Eka n’wina va ta fana ni munhu loyi a tumbulukeke exikarhi ka vana va Israyele. Va ta wela eka vuhlolotwana bya ndzhaka exikarhi ka tinyimba ta Israyele swin’we na n’wina.
23  Nyimba leyi muluveri a nga ta luvela eka yona, mi fanele mi n’wi nyika ndzhaka ya yena eka yona,” ku vula Yehovha, Hosi leyi Lawulaka.
48  “Lawa i mavito ya tinyimba. Ku suka emakumu ya le n’walungwini, etlhelo ka ndlela ya le Hetiloni ku ya endleleni yo nghena eHamati, Hasara-enana, ndzilakana wa Damaska etlhelo ra le n’walungwini, etlhelo ka Hamati; ku ta va ni ndzilakana wa le vuxeni ni wa le vupela-dyambu, Dani a va ni xiphemu xin’we.
2  Endzilakaneni wa Dani, ku suka endzilakaneni wa le vuxeni ku ya endzilakaneni wa le vupela-dyambu, xiphemu xin’we xi va xa Axere.
3  Endzilakaneni wa Axere, ku suka endzilakaneni wa le vuxeni ku ya endzilakaneni wa le vupela-dyambu, xiphemu xin’we xi va xa Neftali.
4  Endzilakaneni wa Neftali, ku suka endzilakaneni wa le vuxeni ku ya endzilakaneni wa le vupela-dyambu, xiphemu xin’we xi va xa Manase.
5  Endzilakaneni wa Manase, ku suka endzilakaneni wa le vuxeni ku ya endzilakaneni wa le vupela-dyambu, xiphemu xin’we xi va xa Efrayimi.
6  Endzilakaneni wa Efrayimi, ku suka endzilakaneni wa le vuxeni ku ya endzilakaneni wa le vupela-dyambu, xiphemu xin’we xi va xa Ruveni.
7  Endzilakaneni wa Ruveni, ku suka endzilakaneni wa le vuxeni ku ya endzilakaneni wa le vupela-dyambu, xiphemu xin’we xi va xa Yuda.
8  Endzilakaneni wa Yuda, ku suka endzilakaneni wa le vuxeni ku ya endzilakaneni wa le vupela-dyambu, munyikelo lowu mi faneleke mi wu nyikela wu ta va wu aname swisungunu swa 25 000, ku leha ku ta ya hi xin’wana xa swiphemu ku suka endzilakaneni wa le vuxeni ku ya endzilakaneni wa le vupela-dyambu. Vukwetsimelo byi fanele byi va exikarhi ka xona.
9  “Malunghana ni munyikelo lowu mi faneleke mi wu nyikela eka Yehovha, ku leha ku ta va swisungunu swa 25 000, ku anama ku va 10 000.
10  Leswi swi fanele swi va munyikelo wo kwetsima wa vaprista, ku ya en’walungwini ku ta va swisungunu swa 25 000, ku ya evupela-dyambu ku ta va ku anama ka 10 000, ku ya evuxeni ku ta va ku anama ka 10 000, ku ya en’walungwini ku ta va ku leha ka 25 000. Vukwetsimelo bya Yehovha byi fanele byi va exikarhi ka xona.
11  Xi ta va xa vaprista, lava va hlawulekisiwaka eka vana va Sadoki, lava a va endla ntirho wa mina, lava va nga fambelangiki ekule loko vana va Israyele va fambela ekule, hilaha Valevhi va fambeleke ekule hakona.
12  Va fanele va va ni munyikelo eka munyikelo wa tiko wu va nchumu wo kwetsima ngopfu, endzilakaneni wa Valevhi.
13  “Ekusuhi swinene ni ndhawu ya vaprista, Valevhi va fanele va va ni mpimo wa ku leha ka swisungunu swa 25 000, ku anama ku va 10 000; ku leha hinkwako ku va 25 000, ku anama kona ku va 10 000.
14  A va fanelanga va xavisa hambi ku ri xiphemu xa yona, naswona munhu a nga fanelanga a cincisa ha yona, hambi ku ri ku endla leswaku ndhawu yo hlawuleka swinene yi hundza eka vona; hikuva i nchumu wo kwetsima eka Yehovha.
15  “Loko ku ri swisungunu swa 5 000 leswi seleke swa ku anama etlhelo ka leswa 25 000, i xilo lexi nyameke emutini, leswaku xi va ndhawu yo tshama eka yona ni madyelo. Muti wu fanele wu va exikarhi ka xona.
16  Leyi i mimpimo ya muti: ndzilakana wa le n’walungwini i swisungunu swa 4 500, ndzilakana wa le dzongeni i 4 500, ndzilakana wa le vuxeni i 4 500, ndzilakana wa le vupela-dyambu i 4 500.
17  Muti wu fanele wu va ni madyelo, swisungunu swa 250 ku ya en’walungwini, swa 250 ku ya edzongeni, swa 250 ku ya evuxeni, swa 250 ku ya evupela-dyambu.
18  “Leswi seleke eka tlhelo ro leha swi ta fana ni munyikelo wo kwetsima, swisungunu swa 10 000 ku ya evuxeni, swa 10 000 ku ya evupela-dyambu; swi fanele swi fana ni munyikelo wo kwetsima, ntshovelo wa swona wu fanele wu va xinkwa xa lava va tirhelaka muti.
19  Lava va tirhelaka muti eka tinyimba hinkwato ta Israyele va ta ri rima.
20  “Munyikelo hinkwawo i swisungunu swa 25 000 hi swisungunu swa 25 000. Mi fanele mi nyikela xiphemu xa matlhelo ya mune yo ringana xi va munyikelo wo kwetsima ni ndzhaka ya muti.
21  “Leswi swi seleke swi ta va swa ndhuna, eka tlhelo leri ni le ka tlhelo lerin’wana ra munyikelo wo kwetsima ni ndzhaka ya muti, etlhelo ka swisungunu swa 25 000 swa munyikelo wa ndzilakana wa le vuxeni; evupela-dyambu etlhelo ka swisungunu swa 25 000 ku ya endzilakaneni wa le vupela-dyambu. Ku fana ni swiphemu, xi ta va xa ndhuna. Munyikelo wo kwetsima ni vukwetsimelo bya Yindlu swi fanele swi va exikarhi ka xona.
22  “Loko ku ri ndzhaka ya Valevhi ni ndzhaka ya muti, yi fanele yi va exikarhi ka leswi swi nga swa ndhuna. Yi fanele yi va ya ndhuna exikarhi ka ndzilakana wa Yuda ni ndzilakana wa Benjamini.
23  “Loko ku ri tinyimba letin’wana hinkwato, ku suka endzilakaneni wa le vuxeni ku ya endzilakaneni wa le vupela-dyambu, Benjamini a va ni xiphemu xin’we.
24  Endzilakaneni wa Benjamini, ku suka endzilakaneni wa le vuxeni ku ya endzilakaneni wa le vupela-dyambu, xiphemu xin’we xi va xa Simiyoni.
25  Endzilakaneni wa Simiyoni, ku suka endzilakaneni wa le vuxeni ku ya endzilakaneni wa le vupela-dyambu, xiphemu xin’we xi va xa Isakara.
26  Endzilakaneni wa Isakara, ku suka endzilakaneni wa le vuxeni ku ya endzilakaneni wa le vupela-dyambu, xiphemu xin’we xi va xa Zebuloni.
27  Endzilakaneni wa Zebuloni, ku suka endzilakaneni wa le vuxeni ku ya endzilakaneni wa le vupela-dyambu, xiphemu xin’we xi va xa Gadi.
28  Endzilakaneni wa Gadi, ku ya endzilakaneni wa le dzongeni, xi ta va etlhelo ra le dzongeni; ndzilakana wu ta suka eTamari ku ya ematini ya Meribati-kadexi, ku ya enkoveni, ku ya fika eLwandle Lerikulu.
29  “Leri i tiko leri mi nga ta ri ava hi vuhlolotwana ri va ndzhaka ya tinyimba ta Israyele, leswi swi ta va swiavelo swa tona,” ku vula Yehovha, Hosi leyi Lawulaka.
30  “Leti ku ta va tindlela to huma ha tona emutini: Endzilakaneni wa le n’walungwini, mpimo wa kona wu ta va swisungunu swa 4 500.
31  “Tinyangwa ta muti ti ta yima hi ku ya hi mavito ya tinyimba ta Israyele, tinyangwa tinharhu en’walungwini, nyangwa ya Ruveni, yin’we; nyangwa ya Yuda, yin’we; nyangwa ya Levhi, yin’we.
32  “Endzilakaneni wa le vuxeni ku ta va ni swisungunu swa 4 500, tinyangwa tinharhu, nyangwa ya Yosefa, yin’we; nyangwa ya Benjamini, yin’we; nyangwa ya Dani, yin’we.
33  “Ndzilakana wa le dzongeni wu ta va ni mpimo wa swisungunu swa 4 500, ku va ni tinyangwa tinharhu, nyangwa ya Simiyoni, yin’we; nyangwa ya Isakara, yin’we; nyangwa ya Zebuloni, yin’we.
34  “Ndzilakana wa le vupela-dyambu wu ta va ni swisungunu swa 4 500, ku ri ni tinyangwa tinharhu, nyangwa ya Gadi, yin’we; nyangwa ya Axere, yin’we; nyangwa ya Neftali, yin’we.
35  “Matlhelo hinkwawo ku ta va ni swisungunu swa 18 000; kutani vito ra muti wolowo ku sukela esikwini rero ri ta va, Yehovha Hi Byakwe U Kwalaho.”
5  “Loko ku ri wena, Wena n’wana wa munhu, teka banga ro kariha. U ri teka ri kotisa rikari ra mubyevuri, u fanele u ri hundzisa ehenhla ka nhloko ya wena ni le henhla ka malepfu ya wena, u ta teka swikalo swo kala, u avanyisa misisi hi swiphemu.
2  Xiphemu xa vunharhu u ta xi hisa hi ndzilo exikarhi ka muti loko masiku ya ku wu rhendzela se ma herile. Kutani u ta teka xiphemu xin’wana xa vunharhu. U xi tsemelela hi banga ematlhelo hinkwawo ya wona, xiphemu xo hetelela u ta xi tshika xi haha ni mheho, kutani ndzi ta hlomula banga endzhaku ka vona.
3  “Kutani kwalaho u ta teka yi nga ri yingani, u yi tsondzela hi madziva ya wena.
4  Kutani yin’wana ya yona u ta yi teka, u yi hoxa exikarhi ka ndzilo, u yi hisa hi ndzilo. Eka xin’wana ku ta huma ndzilo wu ya endlwini hinkwayo ya Israyele.
5  “Yehovha, Hosi leyi Lawulaka u te, ‘Loyi i Yerusalema. Ndzi n’wi veke exikarhi ka matiko, ku ni matiko lawa ma n’wi rhendzeleke.
6  Kutani u xandzukele swiboho swa mina swa vuavanyisi hi vuhomboloki lebyi tlulaka bya matiko, u xandzukele milawu ya mina ku tlula matiko hinkwawo lawa ma n’wi rhendzeleke, hikuva va bakanye swiboho swa mina swa vuavanyisi, loko ku ri milawu ya mina, a va fambanga ha yona.’
7  “Hikokwalaho Yehovha, Hosi leyi Lawulaka u te, ‘Hikwalaho ka leswi mi veke ni mpfilumpfilu ku tlula matiko hinkwawo lawa ma nga ematlhelo ka n’wina, a mi fambanga hi milawu ya mina naswona swiboho swa mina swa vuavanyisi a mi swi endlanga; kambe mi endle hi ku landza swiboho swa vuavanyisi swa matiko hinkwawo lawa ya mi rhendzeleke, a swi tano ke?
8  hikokwalaho Yehovha, Hosi leyi Lawulaka u te: “Waswivo, mina ndzi lwa na wena, Wena muti, naswona ndzi ta veka swiboho swa vuavanyisi bya matiko exikarhi ka wena.
9  Eka wena ndzi ta endla leswi ndzi nga si tshamaka ndzi swi endla, hambi swo fana na swona a ndzi nge he swi endli hikwalaho ka swilo swa n’wina hinkwaswo leswi nyenyetsaka.
10  “‘“Hikokwalaho vatatana va ta dya vana exikarhi ka n’wina, vana vona va ta dya vatata wa vona, kutani eka wena ndzi ta avanyisa, ndzi hangalasa hinkwavo lava seleke va wena va ya eka mheho yin’wana ni yin’wana.”’
11  “‘Hikokwalaho loko ntsena ndza ha hanya,’ ku vula Yehovha, Hosi leyi Lawulaka, ‘hakunene, hikwalaho ka leswi mi nyamiseke vukwetsimelo bya mina hi swilo swa n’wina hinkwaswo leswi nyangatsaka ni hi swilo swa n’wina hinkwaswo leswi nyenyetsaka, hi mina Loyi a nga ta mi tsongahata naswona tihlo ra mina a ri nge vi na nsovo eka n’wina, mina a ndzi nge mi tsetseleli.
12  Xiphemu xa n’wina xa vunharhu—xi ta dlayiwa hi ntungu, naswona xi ta hetiwa hi ndlala exikarhi ka n’wina. Xiphemu xin’wana xa vunharhu—xi ta wela ematlhelo ka n’wina hi banga. Kutani xiphemu xa vunharhu xo hetelela ndzi ta xi hangalasela eka mheho yin’wana ni yin’wana, naswona ndzi ta hlomula banga ndzi xi hlongorisa.
13  Entiyisweni ku hlundzuka ka mina ku ta hela naswona ndzi ta rhulisa vukarhi bya mina eka vona, ndzi tichavelela; kutani va ta tiva leswaku mina, Yehovha, ndzi vulavule hi ku lava ka mina ku tinyiketela loku hlawulekeke, loko ndzi hetisisa vukarhi bya mina ehenhla ka vona.
14  “‘Kutani ndzi ta ku endla ndhawu leyi onhakeke ni ndzhukano exikarhi ka matiko lama ku rhendzeleke ematihlweni ya un’wana ni un’wana la hundzaka hi ndlela.
15  Kutani u fanele u va ndzhukano, u tlhela u rhuketeriwa, u va xikombiso lexi lemukisaka ni nchumu lowu chavisaka eka matiko lama ku rhendzeleke, loko ndzi ku avanyisa hi ku hlundzuka ni hi vukarhi ni hi ku tshinya hi vukarhi. Mina Yehovha, ndzi vurile.
16  “‘Loko ndzi rhuma miseve leyi nga ni khombo ya ndlala eka vona, leyi faneleke yi lovisa, ku nga miseve leyi ndzi nga ta yi rhumela leswaku ndzi mi lovisa, naswona ndzi ta engetela ndlala eka n’wina, ndzi ta tshova tinhonga ta n’wina leti swinkwa leswi vumbekeke ku fana ni swingwavila swi tlhomiweke eka tona.
17  Kutani eka n’wina ndzi ta rhumela ndlala ni swivandzana leswi nga ni khombo, swi ta mi pfumata vana, naswona ntungu ni ngati swi ta hundza eka n’wina, ndzi ta tisa banga eka n’wina. Mina Yehovha ndzi vurile.’”
36  “Loko ku ri wena, Wena n’wana wa munhu, profeta malunghana ni tintshava ta Israyele, u ku, ‘N’wina tintshava ta Israyele, yingisani rito ra Yehovha.
2  Yehovha, Hosi leyi Lawulaka u te: “Hikwalaho ka leswi nala a vuleke eka wena a ku, ‘Aha! Tindhawu leti tlakukeke ta nkarhi wa khale—ti hundzuke ndzhaka ya hina!’”’
3  “Hikokwalaho profeta, u ku, ‘Yehovha, Hosi leyi Lawulaka u te: “Hikwalaho ka leswi, ina, hikwalaho ka leswi u endliweke rhumbi ni ku kavatluriwa matlhelo hinkwawo, leswaku u va ndzhaka ya lava va seleke va matiko, ku vulavuriwa ha wena nkarhi hinkwawo hi ririmi, ku va ni xiviko xo biha exikarhi ka vanhu,
4  hikokwalaho, N’wina tintshava ta Israyele, yingisani rito ra Yehovha, Hosi leyi Lawulaka! Yehovha, Hosi leyi Lawulaka u byele tintshava ni switsunga, swinambyana ni minkova ni tindhawu leti onhakeke leti endliweke rhumbi ni miti leyi tshikiweke leswaku yi phangiwa ni ku hlekuriwa eka lava va seleke va matiko lama nga ematlhelo hinkwawo;
5  hikokwalaho Yehovha, Hosi leyi Lawulaka u te, ‘Kunene endzilweni wa ku hiseka ka mina ndzi ta vulavula ndzi avanyisa lava va seleke va matiko na Edomu, hinkwaro ka rona, lava va tekeke tiko ra mina ri va ndzhaka ya vona hi ku tsaka ka mbilu hinkwayo, hi ku hlekula moya-xiviri, hikwalaho ka madyelo ya rona ni leswi phangiweke.’”’
6  “Hikokwalaho profeta malunghana ni misava ya Israyele, u byela tintshava ni switsunga, swinambyana ni minkova, u ku, ‘Yehovha, Hosi leyi Lawulaka u te: “Maswivo! Ndzi ta vulavula hi ku hiseka ka mina ni hi vukarhi bya mina, hikwalaho ka leswi mi byarheke ku tsongahatiwa hi matiko.”’
7  “Hikokwalaho Yehovha, Hosi leyi Lawulaka u te, ‘Mina ndzi tlakuse voko ra mina ndzi endla xihlambanyo leswaku matiko lama nga ematlhelo ka n’wina—ma ta byarha ku tsongahatiwa ka wona.
8  Kutani n’wina, N’wina tintshava ta Israyele, mi ta humesa marhavi ya n’wina, mi veka mihandzu ya n’wina hikwalaho ka vanhu va mina va Israyele, hikuva va le kusuhi ngopfu.
9  Hikuva, maswivo, ndzi mi komba tintswalo, kunene ndzi hundzulukela eka n’wina, mi ta rimiwa, mi byariwa mbewu.
10  Ndzi ta andzisa vanhu eka n’wina, yindlu hinkwayo ya Israyele, hinkwayo ka yona, miti yi ta va ni vaaki, kutani tindhawu leti onhakeke ti ta pfuxiwa.
11  Ina, eka n’wina ndzi ta andzisa vanhu ni swiharhi, kunene swi ta andza, swi tswalana, ndzi ta endla leswaku mi va ni vaaki kukota eku sunguleni, ndzi ta tlhela ndzi mi endlela leswinene ku tlula exiyin’weni xa n’wina xo sungula; mi ta tiva leswaku hi mina Yehovha.
12  Ndzi ta fambisa vanhu ehenhla ka n’wina, vanhu va mina va Israyele, va ta mi teka, mi ta va ndzhaka ya vona, mi nga ka mi nga ha va pfumati vana.’”
13  “Yehovha, Hosi leyi Lawulaka u te, ‘Hikwalaho ka leswi ku nga ni lava va vulaka eka n’wina va ku: “Wena u loyi a lovisaka vanhu, naswona u hundzuke tiko leri ri pfumataka matiko ya wena vana,”’
14  ‘hikokwalaho u nga ka u nga ha va lovisi vanhu, u nga ka u nga ha ma pfumati matiko ya wena vana,’ ku vula Yehovha, Hosi leyi Lawulaka.
15  ‘Ndzi ta endla leswaku ku nga ha twakali marito lama tsongahataka ya matiko malunghana na wena, u nga ka u nga ha byarhi ndzhukano wa vanhu, u nga ka u nga ha khunguvanyisi matiko ya wena,’ ku vula Yehovha, Hosi leyi Lawulaka.”
16  Rito ra Yehovha ri ya emahlweni ri fika eka mina, ri ku:
17  “N’wana wa munhu, vanhu va yindlu ya Israyele a va tshama ehenhla ka misava ya vona, va tshamela ku yi thyakisa hi ndlela ya vona ni hi mintirho ya vona. Emahlweni ka mina ndlela ya vona yi fane ni ku nyama ka switlhandla.
18  Ndzi hambeta ndzi chululela vukarhi bya mina ehenhla ka vona hikwalaho ka ngati leyi va yi halateke ehenhla ka tiko, tiko leri a va ri thyakisile hi swifaniso swa vona swa hava leswi hombolokeke.
19  Ndzi hambete ndzi va hangalasa exikarhi ka matiko, va yisiwa ematikweni. Ndzi va avanyise hi ku landza ndlela ya vona ni hi ku landza mintirho ya vona.
20  Hikwalaho va nghene ematikweni lawa va ngheneke eka wona, vanhu va tshamela ku nyamisa vito ra mina ro kwetsima hi ku vula eka vona va ku, ‘Lava i vanhu va Yehovha, va humile etikweni ra yena.’
21  Ndzi ta tsetselela vito ra mina ro kwetsima, leri yindlu ya Israyele yi ri nyamiseke exikarhi ka matiko lawa va ngheneke eka wona.”
22  “Hikokwalaho byela yindlu ya Israyele, u ku, ‘Yehovha, Hosi leyi Lawulaka u te: “A ndzi swi endleli n’wina, N’wina yindlu ya Israyele, kambe ndzi swi endlela vito ra mina ro kwetsima, leri mi ri nyamiseke exikarhi ka matiko lawa mi ngheneke eka wona.”’
23  ‘Kunene ndzi ta hlawulekisa vito ra mina lerikulu, leri a ri nyamisiwa exikarhi ka matiko, leri mi ri nyamiseke exikarhi ka wona; matiko ma ta tiva leswaku hi mina Yehovha,’ ku vula Yehovha, Hosi leyi Lawulaka, ‘loko ndzi hlawulekisiwa exikarhi ka n’wina ematihlweni ya vona.
24  Ndzi ta mi humesa exikarhi ka matiko, ndzi mi hlengeleta ematikweni hinkwawo, ndzi mi nghenisa emisaveni ya n’wina.
25  Ndzi ta mi xuva hi mati yo tenga, mi ta tenga; ndzi ta mi endla mi tenga ethyakeni ra n’wina hinkwaro ni le ka swifaniso swa n’wina hinkwaswo swa hava leswi hombolokeke.
26  Ndzi ta mi nyika mbilu leyintshwa naswona ndzi ta nghenisa moya lowuntshwa eka n’wina, ndzi ta susa mbilu ya ribye enyameni ya n’wina, ndzi mi nyika mbilu ya nyama.
27  Ndzi ta nghenisa moya wa mina endzeni ka n’wina, ndzi ta teka goza leswaku mi famba hi milawu ya mina, mi ta hlayisa swiboho swa mina swa vuavanyisi, mi swi hetisisa.
28  Kunene mi ta tshama etikweni leri ndzi ri nyikeke vatata wa n’wina, mi ta va vanhu va mina, mina ndzi ta va Xikwembu xa n’wina.’
29  “‘Ndzi ta mi ponisa eka ku pfumala ku tenga ka n’wina hinkwako, ndzi vitana mavele ndzi ma andzisa, ndzi nga ka ndzi nga mi tiseli ndlala.
30  Kunene ndzi ta andzisa mihandzu ya murhi, ni ntshovelo wa masimu, leswaku mi nga ha tlheli mi kuma ndzhukano wa ndlala exikarhi ka matiko.
31  Mi ta boheka ku tsundzuka tindlela ta n’wina to biha ni mintirho ya n’wina leyi a yi nga ri yinene, mi ta boheka ku tinyenya hikwalaho ka swihoxo swa n’wina ni hikwalaho ka swilo swa n’wina leswi nyenyetsaka.
32  Leswi a ndzi swi endleli n’wina,’ ku vula Yehovha, Hosi leyi Lawulaka, ‘swi tiveni. Khomiwani hi tingana mi tsongahateka hikwalaho ka tindlela ta n’wina, N’wina yindlu ya Israyele.’
33  “Yehovha, Hosi leyi Lawulaka u te, ‘Esikwini leri ndzi nga ta mi endla mi tenga eka swihoxo swa n’wina hinkwaswo ndzi ta endla leswaku miti yi va ni vaaki, tindhawu leti onhakeke ti pfuxiwa.
34  Tiko leri endliweke rhumbi ri ta rimiwa, hambileswi ri hundzukeke rhumbi ematihlweni ya un’wana ni un’wana la hundzaka hi ndlela.
35  Kunene vanhu va ta ku: “Tiko leriya ri nga entsungeni leri a ri endliwe rhumbi ri fana ni ntanga wa Edeni, miti leyi a yi onhiwile, yi endliwe rhumbi, leyi a yi hirimuxiwile yi tiyisiwile; yi ni vaaki.”
36  Matiko lama seleke ematlhelo ka n’wina ma fanele ma tiva leswaku mina, Yehovha, ndzi ake swilo leswi swi hirimuxiweke, ndzi simeke leswi siyiweke swi ri marhumbi. Mina, Yehovha, ndzi vurile, ndzi swi endlile.’
37  “Yehovha, Hosi leyi Lawulaka u te, ‘Ndza ha ta pfumela ku lavisisiwa hi yindlu ya Israyele leswaku ndzi va endlela leswi: Ndzi va andzisa hi vanhu kukota ntlhambi.
38  Kukota ntlhambi wa vanhu vo kwetsima, kukota ntlhambi wa Yerusalema enkarhini wakwe lowu vekiweke wa ntsako, xisweswo miti leyi a yi onhakile yi ta tala ntlhambi wa vanhu; vanhu va ta tiva leswaku hi mina Yehovha.’”
41  A ya emahlweni a ndzi tisa etempeleni, a pima tiphuphu ta le tlhelo, laha a ku ri swisungunu swa tsevu hi ku anama, lahaya a ku ri ni swisungunu swa tsevu hi ku anama, ku anama ka phuphu ya le tlhelo.
2  Ku anama ka vungheno a ku ri swisungunu swa khume, matlhelo ya vungheno a ma ri swisungunu swa ntlhanu laha, ma ri swisungunu swa ntlhanu lahaya. Kutani a pima ku leha ka byona, ku ri swisungunu swa 40; ku anama, ku ri swisungunu swa 20.
3  Hiloko a nghena endzeni, a pima phuphu ya le tlhelo ya vungheno, swisungunu swimbirhi; vungheno, swisungunu swa tsevu; ku anama ka vungheno a ku ri swisungunu swa nkombo.
4  A pima ku leha ka byona, swisungunu swa 20; ku anama ka byona, ku ri swisungunu swa 20, emahlweni ka tempele. A ku eka mina: “Leyi i Ndhawu yo Kwetsima Ngopfu.”
5  A ya emahlweni a pima khumbi ra yindlu, swisungunu swa tsevu. Ku anama ka kamara ra le tlhelo a ku ri swisungunu swa mune, ematlhelo hinkwawo; a swi ri tano yindlu hinkwayo, ematlhelo hinkwawo.
6  Makamara ya le tlhelo a ma ri kamara ra le tlhelo leri nga ehenhla ka kamara ra le tlhelo, swithezi swinharhu, swiyenge swa 30; a ma nghena eka khumbi ra yindlu, ku nga makamara ya le tlhelo lama rhendzeleke, leswaku ma hlanganisiwa ni khumbi, kambe a ma hlanganisiwanga ni khumbi ra yindlu.
7  A ku ndlandlamuxiwa ni phaseji leyi rhendzelekaka yi ya ehenhla swinene eka makamara ya le tlhelo, hikuva phaseji ya yindlu a yi ya ehenhla swinene ka yindlu matlhelo hinkwawo. Hikokwalaho a ku ri ni ku ndlandlamuxiwa ka yindlu yi ya ehenhla, ku suka eka xithezi xa le hansi, munhu a a swi kota ku tlhandlukela eka xithezi xa le henhla-henhla, hi xithezi xa le xikarhi.
8  Kutani ndzi vona leswaku a ku ri ni xitupu xo tlakuka xa yindlu ematlhelo hinkwawo. Loko ku ri masungulo ya makamara ya le tlhelo, a ku ri ni rihlanga leri heleleke ra swisungunu swa tsevu leri hlanganisaka.
9  Ku anama ka khumbi ra kamara ra le tlhelo, ku ya ehandle, a ku ri swisungunu swa ntlhanu. A ku ri ni ndhawu leyi yi siyiweke yi pfulekile loko ku akiwa makamara ya le tlhelo ya yindlu.
10  Exikarhi ka makamara yo dyela eka wona, ku anama a ku ri swisungunu swa 20 ku rhendzeleka ni yindlu hinkwayo, ematlhelo hinkwawo.
11  Vungheno bya kamara ra le tlhelo a byi ri endhawini leyi yi siyiweke yi pfulekile, vungheno byin’we a byi ri en’walungwini, vungheno byin’wana byi ri edzongeni; ku anama ka ndhawu leyi yi siyiweke yi pfulekile a ku ri swisungunu swa ntlhanu, ematlhelo hinkwawo.
12  Muako lowu a wu ri emahlweni ka ndhawu ya le tlhelo, leyi tlhelo ra yona a ri ri evupela-dyambu, a wu aname swisungunu swa 70. Khumbi ra muako a ri aname swisungunu swa ntlhanu, ri ri tano ematlhelo hinkwawo; ku leha ka rona a ku ri swisungunu swa 90.
13  Hiloko a pima yindlu, yi lehe swisungunu swa 100; kutani ndhawu ya le tlhelo ni muako ni makhumbi ya yona, swi lehe swisungunu swa 100.
14  Ku anama ka yindlu emahlweni ka yona ni ndhawu ya le tlhelo ku ya evuxeni a ku ri swisungunu swa 100.
15  Hiloko a pima ku leha ka muako emahlweni ka ndhawu ya le tlhelo leyi a yi ri endzhaku ka wona ni makupakupa ya yona eka tlhelo leri ni le ka tlhelo lerin’wana, ku va swisungunu swa 100. Ni tempele ni ndhawu ya le mpfungwe ni makupakupa ya xivava;
16  tinyangwa ni mafasitere lama nga ni marimba yo lala, makupakupa a ma swi rhendzerile hi vunharhu bya swona. Emahlweni ka nyangwa a ku fuleriwe hi ntsandza ematlhelo hinkwawo, ku suka ehansi ku ya emafasitereni; mafasitere a ma funengetiwile.
17  Ku ya ehenhla ka vungheno ni ku ya fika endlwini ya le mpfungwe ni le handle ni le henhla ka khumbi hinkwaro ematlhelo hinkwawo, endlwini ya le mpfungwe ni le handle, a ku ri ni mimpimo,
18  hambi ku ri makerubu lama vatliweke ni swifaniso swa murhi wa ncindzu, ku ri ni xifaniso xa murhi wa ncindzu exikarhi ka kerubu ni kerubu, kerubu a yi ri ni swikandza swimbirhi.
19  Xikandza xa munhu a xi langute xifaniso xa murhi wa ncindzu eka tlhelo leri, xikandza xa xinghalana xa ntshiva a xi ri ekusuhi ni xifaniso xa murhi wa ncindzu eka tlhelo lerin’wana, swi vatliwe endlwini hinkwayo ematlhelo hinkwawo.
20  Ku suka ehansi ku ya evunghenweni bya le henhla a ku ri ni makerubu lama vatliweke ni swifaniso swa murhi wa ncindzu, ekhumbini ra tempele.
21  Loko ku ri tempele, rimba ra kona a ri ri ni matlhelo ya mune yo ringana; emahlweni ka ndhawu yo kwetsima a ku ri ni nchumu lowu langutekaka ku fana ni ku languteka loku landzelaka:
22  alitari ya ntsandza a yi tlakuke swisungunu swinharhu, ku leha ka yona a ku ri swisungunu swimbirhi, a yi ri ni tinsika ta yona ta le yinhleni. Ku leha ka yona ni makhumbi ya yona a swi endliwe hi ntsandza. A ya emahlweni a ndzi byela a ku: “Leri i tafula leri nga emahlweni ka Yehovha.”
23  Tempele ni ndhawu yo kwetsima a swi ri ni tinyangwa timbirhi.
24  Timbanti a ti ri ta tinyangwa, hatimbirhi a ti pfulekela matlhelo hinkwawo. Nyangwa yin’we a yi ri ni timbanti timbirhi, ni leyin’wana a yi ri ni timbanti timbirhi.
25  Ehenhla ka tona, ehenhla ka tinyangwa ta tempele, a ku endliwe makerubu ni swifaniso swa murhi wa ncindzu, ku fana ni leswi swi endleriweke makhumbi, a ku ri ni xiangamelo xa ntsandza emahlweni ka rikupakupa ehandle.
26  A ku ri ni mafasitere ya marimba yo lala ni swifaniso swa murhi wa ncindzu laha ni lahanya ematlhelo ka rikupakupa ni makamara ya le tlhelo ya yindlu ni swiangamelo.
15  Rito ra Yehovha ri ya emahlweni ri fika eka mina, ri ku:
2  “N’wana wa munhu, xana murhi wa vhinya wu hambanisa ku yini ni mirhi yin’wana, xihluke, lexi nga emirhini ya le khwatini?
3  Xana eka wona ku tekiwe nsika yo endla ha yona ntirho? Kumbe, xana vanhu va teka mhingu eka wona, yo hayeka xibya xa muxaka wun’wana ni wun’wana?
4  Waswivo! Wu fanele wu hoxiwa endzilweni wu va tihunyi. Kunene ndzilo wu hisa makumu ya wona mambirhi, endzeni ka wona ku vavuleka. Xana wu fanela ntirho wo karhi?
5  Waswivo! Loko wu helerile, a wu tirhiseriwi ntirho ni wun’we. Kunene loko wu hisiwa hi ndzilo, wu vavuleka, a wu nge tirhiseriwi ntirho wun’wana!”
6  “Hikokwalaho Yehovha, Hosi leyi Lawulaka u te, ‘Ku fana ni murhi wa vhinya emirhini ya le khwatini, lowu ndzi tshiveleke ndzilo ha wona, ndzi va nyiketise xisweswo vaaki va Yerusalema.
7  Xikandza xa mina xi lwa na vona. Va humile endzilweni, kambe ndzilo wu ta va lovisa. Kutani n’wina mi ta tiva leswaku hi mina Yehovha, loko ndzi kongomisa xikandza xa mina ku lwa na vona.’”
8  “‘Tiko ndzi ta ri endla rhumbi, hikwalaho ka leswi va endleke hi ku pfumala ku tshembeka,’ ku vula Yehovha, Hosi leyi Lawulaka.”
20  Kutani hi lembe ra vunkombo, hi n’hweti ya vuntlhanu, esikwini ra vukhume ra n’hweti, vavanuna lava humaka exikarhi ka lava va kuleke eIsrayele va fika va ta vutisisa hi Yehovha, hiloko va tshama ehansi emahlweni ka mina.
2  Rito ra Yehovha ri ya emahlweni ri fika eka mina, ri ku:
3  “N’wana wa munhu, byela vavanuna lava va kuleke va Israyele, u ku eka vona, ‘Yehovha, Hosi leyi Lawulaka u te: “Xana mi tele ku ta vutisa ha mina? ‘Loko ntsena ndza ha hanya, a ndzi nge vutisiwi ha n’wina,’ ku vula Yehovha, Hosi leyi Lawulaka.”’
4  “Xana u ta va avanyisa? Xana u ta va avanyisa, Wena n’wana wa munhu? Va tivise swilo leswi nyenyetsaka swa vatata wa vona.
5  U fanele u ku eka vona, ‘Yehovha, Hosi leyi Lawulaka u te: “Esikwini leri ndzi hlawuleke Israyele ha rona, ndzi tlakuse voko ra mina ndzi hlambanyela mbewu ya yindlu ya Yakobe ni ku titivisa eka vona etikweni ra Egipta. Ina, ndzi tlakuse voko ra mina ndzi va hlambanyela, ndzi ku, ‘Hi mina Yehovha Xikwembu xa n’wina.’
6  Esikwini rero ndzi tlakuse voko ra mina ndzi va hlambanyela ku va humesa etikweni ra Egipta ndzi va yisa etikweni leri ndzi ri kambeleke leswaku ri va ra rona, leri ri khulukaka ntswamba ni vulombe. A ri khavisa matiko hinkwawo.
7  Ndzi ya emahlweni ndzi ku eka vona, ‘Un’wana ni un’wana wa n’wina a a cukumete swilo leswi nyenyetsaka swa mahlo yakwe, naswona mi nga tshuki mi tinyamisa hi swifaniso swa hava leswi hombolokeke swa Egipta. Hi mina Yehovha Xikwembu xa n’wina.’
8  “‘“Kutani va sungula ku ndzi xandzukela, a va pfumelanga ku ndzi yingisa. Un’wana ni un’wana wa vona a nga swi cukumetanga swilo leswi nyenyetsaka swa mahlo ya vona, swifaniso swa hava leswi hombolokeke swa Egipta a va swi tshikanga, lerova ndzi tshembise ku chulula vukarhi bya mina ehenhla ka vona, leswaku ndzi hetisisa ku hlundzuka ka mina ehenhla ka vona exikarhi ka tiko ra Egipta.
9  Hiloko ndzi teka goza hikwalaho ka vito ra mina leswaku ri nga nyamisiwi ematihlweni ya matiko lawa a va ri exikarhi ka wona, hikuva a ndzi titivisile eka vona emahlweni ka mahlo ya vona loko ndzi va humesa etikweni ra Egipta.
10  Kutani ndzi va humese etikweni ra Egipta, ndzi va tisa emananga.
11  “‘“Ndzi va nyike milawu ya mina; ndzi va tivise ni swiboho swa mina swa vuavanyisi, leswaku munhu loyi a swi endlaka, a kota ku tlhela a hambeta a hanya ha swona.
12  Ndzi tlhele ndzi va nyika tisavata ta mina, leswaku ti va xikombiso exikarhi ka mina na vona, va ta tiva leswaku hi mina Yehovha loyi a va hlawulekisaka.
13  “‘“Kambe loko ku ri vona, yindlu ya Israyele, va ndzi xandzukerile emananga. A va fambanga emilawini ya mina, swiboho swa mina swa vuavanyisi va swi bakanyile, leswi loko munhu o hambeta a swi endla, a a ta hambeta a hanya ha swona. Tisavata ta mina va tinyamisile swinene, lerova ndzi tshembise ku chulula ku hlundzuka ka mina ehenhla ka vona emananga, leswaku ndzi va lovisa.
14  Kambe ndzi teke goza hikwalaho ka vito ra mina leswaku ri nga nyamisiwi ematihlweni ya matiko, lawa ndzi va tiseke emahlweni ka mahlo ya wona.
15  Ndzi tlakuse voko ra mina ndzi va hlambanyela emananga, leswaku a ndzi nge va tisi etikweni leri a ndzi va nyike rona, leri ri khulukaka ntswamba ni vulombe, (hi rona ri khaviseke matiko hinkwawo,)
16  hikwalaho ka leswi va bakanyeke swiboho swa mina swa vuavanyisi; loko ku ri milawu ya mina, a va fambanga ha yona, tisavata ta mina va ti nyamisile, hikuva mbilu ya vona a yi landzela swifaniso swa vona swa hava leswi hombolokeke.
17  “‘“Tihlo ra mina ri sungula ku va ni nsovo eka vona leswaku ndzi nga va lovisi, naswona a ndzi va herisanga emananga.
18  Ndzi byele vana va vona emananga ndzi ku, ‘Mi nga tshuki mi famba hi ku landza swileriso swa vatata wa n’wina, naswona mi nga hlayisi vuavanyisi bya vona, mi nga tshuki mi tinyamisa hi swifaniso swa vona swa hava leswi hombolokeke.
19  Hi mina Yehovha Xikwembu xa n’wina. Fambani hi milawu ya mina, mi hlayisa swiboho swa mina swa vuavanyisi, mi swi endla.
20  Hlawulekisani tisavata ta mina, ti va xikombiso exikarhi ka mina na n’wina, mi ta tiva leswaku hi mina Yehovha Xikwembu xa n’wina.’
21  “‘“Kutani vana va sungula ku ndzi xandzukela. A va fambanga hi milawu ya mina, swiboho swa mina swa vuavanyisi a va swi hlayisanga, va swi endla, leswi loko munhu o hambeta a swi endla, a a ta hambeta a hanya ha swona. Va nyamise tisavata ta mina. Kutani ndzi tshembisa ku chululela vukarhi bya mina ehenhla ka vona, leswaku ndzi hetisisa ku hlundzuka ka mina ehenhla ka vona emananga.
22  Hiloko ndzi susa voko ra mina, ndzi teka goza hikwalaho ka vito ra mina, leswaku ri nga tshuki ri nyamisiwa ematihlweni ya matiko, lawa ndzi va humeseke ematihlweni ya wona.
23  Nakambe, ndzi tlakuse voko ra mina ndzi va hlambanyela emananga, ndzi va hangalasa exikarhi ka matiko ni ku va yisa ematikweni,
24  hikwalaho ka leswi va nga swi hetisisangiki swiboho swa mina swa vuavanyisi nileswi va bakanyeke milawu ya mina, va nyamisa tisavata ta mina, naswona mahlo ya vona a ma landzelela swifaniso swa vona swa hava leswi hombolokeke.
25  Mina ndzi va tshike va va ni swileriso leswi a swi nga ri swinene ni swiboho swa vuavanyisi leswi a va nga ta swi kota ku hanya ha swona.
26  Ndzi va tshike va nyamisiwa hi tinyiko ta vona loko va teka n’wana un’wana ni un’wana la pfulaka mbeleko va n’wi hundzisa endzilweni, leswaku ndzi va lovisa, va ta tiva leswaku hi mina Yehovha.”’
27  “Hikokwalaho byela yindlu ya Israyele, Wena n’wana wa munhu, u ku eka vona, ‘Yehovha, Hosi leyi Lawulaka u te: “Emhakeni leyi, vatata wa n’wina va ndzi sandzile, hi ku endla hi ku ku pfumala vutshembeki eka mina.
28  Kutani ndzi va tise etikweni leri ndzi tlakuseke voko ra mina ndzi hlambanya ku va nyika rona. Loko va vona xitsunga xin’wana ni xin’wana xo tlakuka ni murhi wun’wana ni wun’wana lowu nga ni marhavi yo tala, va sungule ku endlela kona switlhavelo swa vona, va endlela kona magandzelo ya vona lama khunguvanyisaka, va nyikela kona nun’hwelo wa vona lowu phyuphyisaka, va chululela kona magandzelo ya vona ya swakunwa.
29  Hiloko ndzi ku eka vona, ‘Ndhawu leyi tlakukeke leyi mi taka eka yona yi vula yini, leswi yi vitaniwaka Ndhawu leyi Tlakukeke ku fika esikwini leri?’”’
30  “Hikokwalaho byela yindlu ya Israyele u ku, ‘Yehovha, Hosi leyi Lawulaka u te: “Xana mi tinyamisa hi ndlela ya vatata wa n’wina, xana mi landzela swilo swa vona leswi nyenyetsaka, hi rimbewu leri nga amukelekiki?
31  Hi ku tlakusa tinyiko ta n’wina, mi hundzisa vana va n’wina endzilweni, xana mi tinyamisa hi swifaniso swa n’wina hikwaswo swa hava leswi hombolokeke ku fika esikwini leri? Xana hi nkarhi lowu fanaka ndzi nga vutisiwa ha n’wina, N’wina yindlu ya Israyele?”’ “‘Loko ntsena ndza ha hanya,’ ku vula Yehovha, Hosi leyi Lawulaka, ‘a mi nge vutisi ha mina.
32  Leswi swi fikaka emoyeni wa n’wina swi nga ka swi nga endleki, leswi mi vulaka mi ku: “A hi kotiseni matiko, ku fana ni mindyangu ya matiko, hi tirhela ntsandza ni ribye.”’”
33  “‘Loko ntsena ndza ha hanya,’ ku vula Yehovha, Hosi leyi Lawulaka, ‘ndzi ta va hosi ya n’wina hi voko leri nga ni matimba ni hi voko leri tshambulutiweke ni hi vukarhi lebyi chuluriweke.
34  Ndzi ta mi humesa exikarhi ka vanhu, ndzi mi hlengeleta mi huma ematikweni lawa a mi hangalakele eka wona, hi voko leri nga ni matimba ni voko leri tshambulutiweke ni hi vukarhi lebyi chuluriweke.
35  Ndzi ta mi tisa emananga ya vanhu, ndzi mi avanyisa kona, hi langutanile.
36  “‘Hilaha ndzi avanyiseke vatata wa n’wina emananga ya tiko ra Egipta hakona, na n’wina ndzi ta mi avanyisa tano,’ ku vula Yehovha, Hosi leyi Lawulaka.
37  ‘Ndzi ta mi hundzisa ehansi ka nhonga, ndzi mi tisa exibohweni xa ntwanano.
38  Eka n’wina ndzi ta susa lava va dyohaka ni lava va tlulaka nawu wa mina, hikuva ndzi ta va humesa etikweni leri va luveleke eka rona, kambe a va nge ngheni emisaveni ya Israyele; n’wina mi ta tiva leswaku hi mina Yehovha.’
39  “Oho yindlu ya Israyele, Yehovha, Hosi leyi Lawulaka u te, ‘Un’wana ni un’wana wa n’wina a a fambe a ya tirhela swifaniso swakwe swa hava leswi hombolokeke. Endzhaku ka sweswo loko mi nga ndzi yingisi, a mi nge he ri nyamisi vito ra mina ro kwetsima hi tinyiko ta n’wina ni hi swifaniso swa n’wina swa hava leswi hombolokeke.’
40  “‘Hikuva entshaveni ya mina yo kwetsima, entshaveni leyi tlakukeke ya Israyele,’ ku vula Yehovha, Hosi leyi Lawulaka, ‘hi kona laha, yindlu hinkwayo ya Israyele, yi nga ta ndzi tirhela kona, etikweni. Kwalaho ndzi ta va tsakela, ndzi ta lava minyikelo ya n’wina ni swirhangana swa minyikelo ya n’wina eka swilo swa n’wina hinkwaswo swo kwetsima.
41  Ndzi ta mi tsakela hikwalaho ka nun’hwelo lowu phyuphyisaka, loko ndzi mi humesa exikarhi ka vanhu, ndzi mi hlengeleta mi huma ematikweni lawa mi hangalaseriweke eka wona, ndzi ta hlawulekisiwa eka n’wina ematihlweni ya matiko.’
42  “‘Mi ta tiva leswaku hi mina Yehovha, loko ndzi mi tisa emisaveni ya Israyele, etikweni leri ndzi tlakuseke voko ra mina ndzi hlambanya ku ri nyika vatata wa n’wina.
43  Kunene mi ta ti tsundzuka kona tindlela ta n’wina ni mintirho ya n’wina hinkwayo leyi mi tinyamiseke ha yona, entiyisweni mi ta nyenya swikandza swa n’wina hikwalaho ka swilo swa n’wina hinkwaswo swo biha leswi mi swi endleke.
44  Mi ta tiva leswaku hi mina Yehovha loko ndzi mi tekela goza hikwalaho ka vito ra mina, ku nga ri hi ku landza tindlela ta n’wina to biha kumbe hi ku landza mintirho ya n’wina leyi onhakeke, N’wina yindlu ya Israyele,’ ku vula Yehovha, Hosi leyi Lawulaka.”
45  Rito ra Yehovha ri ya emahlweni ri fika eka mina, ri ku:
46  “N’wana wa munhu, veka xikandza xa wena xi languta etlhelo ra le dzongeni, u thonisa marito edzongeni, u profetela khwati ra nhova ya le dzongeni.
47  U fanele u byela khwati ra le dzongeni u ku, ‘Yingisa rito ra Yehovha. Yehovha, Hosi leyi Lawulaka u te: “Waswivo, ndzi ku hisa hi ndzilo, eka wena wu ta lovisa murhi wun’wana ni wun’wana lowu tsakamaka ni murhi wun’wana ni wun’wana lowu omeke. Langavi leri pfurhaka a ri nge timiwi, swikandza hinkwaswo swi ta hisiwa hi rona ku suka edzongeni ku ya en’walungwini.
48  Kutani hinkwavo vanhu va nyama va fanele va vona leswaku mina, Yehovha, ndzi wu tshiverile, lerova a wu nge timiwi.”’”
49  Ndzi ya emahlweni ndzi ku: “Oho, Wena Yehovha, Hosi leyi Lawulaka! Va vula leswi malunghana na mina, ‘Xana a nga vuli marito ya ku hlekula?’”
1  Hi lembe ra vu-30, en’hwetini ya vumune, hi siku ra vuntlhanu ra n’hweti, loko ndza ha ri exikarhi ka vanhu lava yisiweke evukhumbini ekusuhi ni nambu wa Kebari, matilo ma pfuleka, hiloko ndzi sungula ku vona swivono swa Xikwembu.
2  Hi siku ra vuntlhanu ra n’hweti, ku nga lembe ra vuntlhanu ra ku yisiwa ka Hosi Yoyakini evukhumbini,
3  rito ra Yehovha ri fike hi ku kongoma eka Ezekiyele n’wana wa Buzi lowa muprista etikweni ra Vakalidiya ekusuhi ni nambu wa Kebari, naswona voko ra Yehovha ri va ehenhla ka yena endhawini yoleyo.
4  Kutani ndzi languta, waswivo, a ku ri ni mheho ya vukarhi leyi humaka en’walungwini, papa lerikulu swinene ni ndzilo lowu vuvumelaka, naswona a wu vangamisa matlhelo hinkwawo, exikarhi ka wona a ku ri ni nchumu lowu langutekaka ku fana ni mpfangano wa nsuku ni silivhere, wu huma exikarhi ka ndzilo.
5  Exikarhi ka wona a ku ri ni leswi fanaka ni swivumbiwa swa mune leswi hanyaka, a swi languteka hi ndlela leyi: a swi fana ni munhu wa la misaveni.
6  Xin’wana ni xin’wana a xi ri ni swikandza swa mune, naswona xin’wana ni xin’wana xa swona a xi ri ni timpapa ta mune.
7  Milenge ya swona a yi ri milenge yo ololoka, ni mikondzo ya swona a yi fana ni sondzo ra rhole; naswona a swi vangama ku fana ni ku hatima ka koporo leyi hatimisiweke.
8  A ku ri ni mavoko ya munhu ehansi ka timpapa ta swona ematlhelweni ya mune, naswona hi mune wa swona a swi ri ni swikandza swa swona ni timpapa ta swona.
9  Timpapa ta swona a ti hlanganile. A swi nga hundzuluki loko swi famba; xin’wana ni xin’wana a xi famba xi kongome emahlweni.
10  Loko ku ri xivumbeko xa swikandza swa swona, hi mune ka swona a swi ri ni xikandza xa munhu ni xikandza xa nghala xi ri exineneni, naswona hi mune ka swona a swi ri ni xikandza xa nkunzi eximatsini; hi mune ka swona a swi ri ni xikandza xa gama.
11  Swikandza swa swona a swi yimise xisweswo. A swi tlakuse timpapa ta swona. Xin’wana ni xin’wana a xi ri na timbirhi leti hlanganeke, kasi timbirhi a ti funengete mimiri ya swona.
12  Xin’wana ni xin’wana a xi famba xi kongome emahlweni. A swi ya kun’wana ni kun’wana laha moya a wu voyamela ku ya kona. A swi nga hundzuluki loko swi famba.
13  Loko ku ri xivumbeko xa swivumbiwa leswi hanyaka, a swi languteka ku fana ni makala ya ndzilo lama pfurhaka. A ku ri ni nchumu lowu langutekaka ku fana ni swisana lowu a wu ya mahlweni ni le ndzhaku exikarhi ka swivumbiwa leswi hanyaka, ndzilo a wu vangama, naswona endzilweni a ku huma rihati.
14  Kutani swivumbiwa leswi hanyaka a swi huma swi tlhela swi vuya kukota ku vonakala ka rihati.
15  Loko ndzi ri karhi ndzi vona swivumbiwa leswi swi hanyaka, waswivo, a ku ri ni vhilwa rin’we emisaveni etlhelo ka swivumbiwa leswi hanyaka, ekusuhi ni swikandza swa mune swa xin’wana ni xin’wana.
16  Loko ku ri ku languteka ka mavhilwa ni xivumbeko xa wona, a ku kotisa ku hatima ka krisolita; naswona hi mune ka wona a ma ri ni xivumbeko xin’we. Ku languteka ka wona ni xivumbeko xa wona a ma fana niloko vhilwa ri ri exikarhi ka vhilwa.
17  Loko ma famba, a ma ya ematlhelweni ya wona ya mune. A ma nga hundzulukeli eka tlhelo rin’wana loko ma famba.
18  Loko ku ri tirhimi ta wona, a ti tlakuke hi ndlela leyi chavisaka; naswona tirhimi ta wona a ti tele mahlo matlhelo hinkwawo, hi mune ka wona.
19  Loko swivumbiwa leswi hanyaka swi famba, mavhilwa a ma famba etlhelo ka swona, loko swivumbiwa leswi hanyaka swi tlakuka ehenhla ka misava, mavhilwa a ma tlakuka.
20  Laha moya wu voyamelaka ku ya kona, a swi ya kona, kona laha moya wu voyameleke ku ya kona; mavhilwa a ma tlakuka kwala tlhelo ka swona, hikuva moya wa xivumbiwa lexi hanyaka a wu ri emavhilweni.
21  Loko swi famba, na wona a ma famba; kutani loko swi yima swi nga fambi, na wona a ma yima ma nga fambi; loko swi tlakuka ehenhla ka misava, mavhilwa a ma tlakuka kwala tlhelo ka swona, hikuva moya wa xivumbiwa lexi hanyaka a wu ri emavhilweni.
22  Naswona ehenhla ka tinhloko ta swivumbiwa leswi hanyaka a ku ri ni lexi fanaka ni xibakabaka lexi kotisaka ku hatima ka gamboko leyi chavisaka, xi andlaleke swinene ehenhla ka tinhloko ta swona.
23  Naswona ehansi ka xibakabaka, timpapa ta swona a ti ololokile, rin’wana ri ololokele eka rin’wana. Xin’wana ni xin’wana a xi ri ni timpapa timbirhi leti funengetaka tlhelo leri naswona xin’wana ni xin’wana a xi ri na timbirhi leti funengetaka tlhelo lerin’wana ra mimiri ya swona.
24  Hiloko ndzi twa mpfumawulo wa timpapa ta swona, mpfumawulo lowu fanaka ni wa mati yo tala, kukota mpfumawulo wa Lowa Matimba Hinkwawo, loko swi famba, mpfumawulo wa nkitsikitsi, kukota mpfumawulo wa lava dzimaka mixaxa. Loko swi yima swi nga fambi, a swi pfala timpapa ta swona.
25  Kutani ku va ni rito ehenhla ka xibakabaka lexi a xi ri ehenhla ka nhloko ya swona. (Loko swi yima swi nga fambi, a swi pfala timpapa ta swona.)
26  Naswona ehenhla ka xibakabaka lexi a xi ri ehenhla ka nhloko ya swona a ku ri ni nchumu lowu langutekaka ku fana ni ribye ra safiri, wu fana ni xiluvelo. Kutani ehenhla ka lexi fanaka ni xiluvelo a ku ri ni loyi a langutekaka ku fana ni munhu wa la misaveni ehenhla ka xona, ehenhla-henhla.
27  Hiloko ndzi vona nchumu lowu fanaka ni ku hatima ka mpfangano wa nsuku ni silivhere, ku fana ni ku languteka ka ndzilo hinkwako endzeni, ku suka eka leswi a langutekisaka xiswona emasengeni ni le henhla; kutani ku suka eka leswi a langutekisaka xiswona emasengeni ku ya ehansi ndzi vone nchumu lowu langutekaka ku fana ni ndzilo, naswona a wu vangama matlhelo hinkwawo.
28  A ku ri ni nchumu lowu langutekaka ku fana ni vurha, wu vonaka epapeni lerikulu loko mpfula yi na. Ku vangama ematlhelweni hinkwawo a ku languteka hi ndlela yoleyo. A ku ri ku languteka ka xivumbeko xa ku vangama ka Yehovha. Kuteloko ndzi ku vona, ndzi wa hi xikandza, ndzi sungula ku twa rito ra loyi a vulavulaka.
2  Hiloko a ku eka mina: “N’wana wa munhu, suka u yima hi milenge ndzi vulavula na wena.”
2  Kuteloko a vulavula na mina, moya wu sungula ku nghena eka mina, eku heteleleni wu ndzi yimisa hi milenge leswaku ndzi twa Loyi a vulavulaka na mina.
3  A ya emahlweni a ku eka mina: “N’wana wa munhu, ndzi ku rhuma eka vana va Israyele, eka matiko lama xandzukeke, lawa ma ndzi xandzukeleke. Wona ni vatata wa wona ma tlule nawu wa mina ku ta fika esikwini leri.
4  Kutani vana va swikandza leswi tikurisaka ni timbilu to nonon’hwa—ndzi ku rhuma eka vona, kutani u ta va byela u ku, ‘Hi swona leswi Yehovha, Hosi leyi Lawulaka, a swi vuleke.’
5  Loko ku ri vona, ku nga khathariseki leswaku va ta yingisa kumbe va ta swi tshika—hikuva i yindlu leyi xandzukaka—kunene va ta swi tiva leswaku muprofeta a a ri kona exikarhi ka vona.
6  “Kutani wena, Wena n’wana wa munhu, u nga va chavi; naswona u nga tshuki u chavisiwa hi marito ya vona, hikuva ku ni lavo sihalala ni swilo leswi swi ku tlhavaka, naswona u tshama exikarhi ka swipame. U nga tshuki u chavisiwa hi marito ya vona, u nga tshuki u chavisiwa hi swikandza swa vona, hikuva i yindlu leyi xandzukaka.
7  U fanele u va byela marito ya mina, ku nga khathariseki leswaku va yingisa kumbe va ma tshika, hikuva va ni ku xandzuka.
8  “Kutani wena, Wena N’wana wa munhu, yingisa leswi ndzi ku byelaka swona. U nga xandzuki ku fana ni yindlu leyi xandzukaka. Pfula nomu wa wena u dya leswi ndzi ku nyikaka swona.”
9  Hiloko ndzi languta, kutani waswivo, a ku ri ni voko leri tshambuluteriweke eka mina, kutani waswivo, eka rona a ku ri ni buku leyi songiwaka.
10  Hakatsongo-tsongo a yi phurumula emahlweni ka mina, naswona a yi tsariwe emahlweni ni le ndzhaku; eka yona a ku tsariwe tinsimu ta xirilo ni xiviti ni ku kalakala.
3  A ya emahlweni a ku eka mina: “N’wana wa munhu, lexi u xi kumaka, dyana. Dyana buku leyi yi songiwaka, u famba u ya vulavula ni yindlu ya Israyele.”
2  Hiloko ndzi pfula nomu, hakatsongo-tsongo a ndzi dyisa buku leyi yi songiwaka.
3  Kutani a ku eka mina: “N’wana wa munhu, u fanele u dyisa khwiri ra wena, leswaku u tata marhumbu ya wena hi buku leyi yi songiwaka leyi ndzi ku nyikaka yona.” Hiloko ndzi yi dya, enon’wini wa mina a yi nyanganya kukota vulombe.
4  A ya emahlweni a ku eka mina: “N’wana wa munhu, famba u ya nghena exikarhi ka yindlu ya Israyele, u fanele u va byela marito ya mina.
5  Hikuva a wu rhumiwi eka vanhu lava nga riki na vutlharhi eririmini kumbe eka lava va nga ni ririmi ro tika—endlwini ya Israyele,
6  ku nga ri eka vanhu vo tala lava nga riki na vutlharhi kumbe va ririmi ro tika, lava marito ya vona u nga ma twisisiki. Loko a ndzi ku rhume eka vona, vona a va ta ku yingisa.
7  Kambe loko ku ri va yindlu ya Israyele, a va nge swi lavi ku ku yingisa, hikuva a va swi lavi ku ndzi yingisa; hikuva hinkwavo va yindlu ya Israyele va ome nhloko naswona va ni mbilu yo nonon’hwa.
8  Waswivo! Xikandza xa wena ndzi xi nonon’hwise ku fana ni swikandza swa vona ni mombo wa wena ndzi wu nonon’hwise ku fana ni mimombo ya vona.
9  Mombo wa wena ndzi wu endle wu fana ni dayimani, leyi nonon’hwaka ku tlula ribye ro tiya. U nga tshuki u va chava, naswona u nga chavisiwi hi swikandza swa vona, hikuva i yindlu leyi xandzukaka.”
10  A ya emahlweni a ku eka mina: “N’wana wa munhu, marito ya mina hinkwawo lawa ndzi nga ta ku byela wona, ma nghenise embilwini ya wena kutani u yingisa hi tindleve ta wena.
11  Yana u ya nghena exikarhi ka vanhu lava nga evukhumbini, exikarhi ka vana va vanhu va ka n’wina, u ta va byela u ku, ‘Yehovha, Hosi leyi Lawulaka u te,’ ku nga khathariseki leswaku va yingisa kumbe va ma tshika.”
12  Kutani moya wu ndzi susumeta, endzhaku ka mina ndzi twa mpfumawulo wa rimoyana leri nga ni matimba lamakulu: “Ku vangama ka Yehovha a ku dzunisiwe endhawini leyi.”
13  Naswona a ku ri ni mpfumawulo wa timpapa ta swivumbiwa leswi hanyaka leti a ti khumbana, mpfumawulo wa mavhilwa wu ri ekusuhi swinene na tona, ni mpfumawulo wa rimoyana leri nga ni matimba lamakulu.
14  Hiloko moya wu ndzi susumeta, wu ndzi teka, lerova ndzi famba hi xiviti hi vukarhi bya moya wa mina, naswona voko ra Yehovha a ri ri ni matimba ehenhla ka mina.
15  Kutani ndzi nghena exikarhi ka vanhu lava nga evukhumbini eTela-vhivhi, lava a va tshama hi le nambyeni wa Kebari, hiloko ndzi tshama laha a va tshama kona; ndzi tshama kona ku ringana masiku ya nkombo, ndzi chava exikarhi ka vona.
16  Eku heleni ka masiku ya nkombo rito ra Yehovha ri fika eka mina, ri ku:
17  “N’wana wa munhu, ndzi ku endle murindzi endlwini ya Israyele, enon’wini wa mina u ta twa marito kutani u ta ndzi lemukisela vona.
18  Loko ndzi byela lowo homboloka ndzi ku, ‘U ta fa hakunene,’ kutani wena u nga n’wi lemukisi, u nga vulavuli leswaku u lemukisa lowo homboloka endleleni yakwe yo homboloka leswaku u n’wi londzovota a hanya, leswi a hombolokeke, u ta fa exihoxweni xakwe, kambe ngati yakwe ndzi ta yi lava evokweni ra wena.
19  Kambe loko wena u n’wi lemukisile lowo homboloka kutani a nga tlheli eku hombolokeni ka yena ni le ndleleni yakwe yo homboloka, u ta fa hikwalaho ka xihoxo xa yena; kambe loko ku ri wena u ta va u kutsule moya-xiviri wa wena.
20  Loko lowo lulama a tshika ku lulama ka yena kutani a endla leswi nga lulamangiki, mina ndzi ta veka xikhunguvanyiso emahlweni ka yena, yena u ta fa hikuva wena a wu n’wi lemukisanga. U ta fa hikwalaho ka xidyoho xakwe, swiendlo swakwe swo lulama leswi a swi endleke a swi nge tsundzukiwi, kambe ngati ya yena ndzi ta yi lava evokweni ra wena.
21  Kambe, loko u n’wi lemukisile lowo lulama leswaku lowo lulama a nga tshuki a dyoha, kutani a nga dyohi, kunene u ta hambeta a hanya hikuva u lemukisiwile, kutani wena u ta va u kutsule moya-xiviri wa wena.”
22  Kutani voko ra Yehovha ri va ehenhla ka mina kwalaho, a ya emahlweni a ndzi byela a ku: “Suka u yima, u ya erivaleni ra le nkoveni, ndzi ta vulavula na wena kona.”
23  Hiloko ndzi suka ndzi yima ndzi ya erivaleni ra le nkoveni, kutani waswivo, ku vangama ka Yehovha a ku ri kwalaho, ku fana ni ku vangama loku ndzi ku voneke enambyeni wa Kebari, kutani ndzi wa hi xikandza.
24  Hiloko moya wu nghena eka mina, wu ndzi yimisa hi milenge, yena a sungula ku ndzi byela a ku: “Tana, u pfaleriwa endzeni ka yindlu ya wena.
25  Oho n’wana wa munhu, waswivo, kunene va ta veka tintambhu ehenhla ka wena, va ku boha ha tona leswaku u nga fambi exikarhi ka vona.
26  Kutani ririmi ra wena ndzi ta ri namarheta ehenhla ka nomu wa wena, kunene u ta va mbheveve, u nga ka u nga vi munhu loyi a va tshinyaka, hikuva i yindlu leyi xandzukaka.
27  Kutani loko ndzi vulavula na wena ndzi ta pfula nomu wa wena, u ta va byela u ku, ‘Leswi swi vuriwe hi Yehovha, Hosi leyi Lawulaka.’ Loyi a twaka a a twe, ni loyi a tshikaka a a tshike, hikuva i yindlu leyi xandzukaka.
33  Rito ra Yehovha ri ya emahlweni ri fika eka mina, ri ku:
2  “N’wana wa munhu, byela vana va vanhu varikwenu, u ku eka vona, “‘Loko ndzo tshuka ndzi tisa banga ehenhla ka tiko ni vanhu va tiko, hinkwavo ka vona, va teka munhu va n’wi veka a va murindzi wa vona,
3  kutani a vona banga ri ta ehenhla ka tiko, a yimba nanga, a lemukisa vanhu,
4  loyi a swi twaka, a twa mpfumawulo wa nanga kambe a nga ku amukeli ku lemukisiwa, kutani banga ri ta, ri n’wi dlaya, ngati yakwe yi ta va enhlokweni ya yena.
5  U wu twile mpfumawulo wa nanga, kambe a nga ku amukelanga ku lemukisiwa. Ngati yakwe yi ta va ehenhla ka yena n’wini. Loko a a lo amukela ku lemukisiwa, moya-xiviri wakwe a wu ta va wu ponile.
6  “‘Loko ku ri murindzi, loko o vona banga ri ta kutani a nga yi yimbi nanga, vanhu va nga lemukisiwi nikatsongo, banga ri ta, ri dlaya moya-xiviri exikarhi ka vona, wu ta susiwa hikwalaho ka xihoxo xa wona, kambe ngati ya wona ndzi ta yi lava evokweni ra murindzi.’
7  “Loko ku ri wena, Wena n’wana wa munhu, ndzi ku endle murindzi endlwini ya Israyele, u fanele u twa rito leri humaka enon’wini wa mina, u ndzi lemukisela vona.
8  Loko ndzi byela lowo homboloka ndzi ku, ‘Wena lowo homboloka, u ta fa hakunene,’ kambe u nga vulavuli u lemukisa lowo homboloka endleleni yakwe, lowo homboloka u ta fa exihoxweni xakwe, kambe ngati yakwe ndzi ta yi lava evokweni ra wena.
9  Kambe, loko wena u lemukisa lowo homboloka endleleni yakwe leswaku a tlhela eka yona, kambe a nga tlheli endleleni yakwe, u ta fa exihoxweni xakwe, kasi wena entiyisweni u ta kutsula moya-xiviri wa wena.
10  “Loko ku ri wena, Wena n’wana wa munhu, byela yindlu ya Israyele, u ku, ‘Hikwalaho mi vurile mi ku: “Hikwalaho ka leswi ku tlula nawu ka hina ni swidyoho swa hina swi nga le henhla ka hina, nileswi hi bolaka eka swona, xana hi nga ya emahlweni hi hanya hi ndlela yihi?”’
11  Va byele u ku, ‘“Loko ntsena ndza ha hanya,” ku vula Yehovha, Hosi leyi Lawulaka, “ku fa ka lowo homboloka a ndzi ku tsakeli, kambe ndzi tsakela leswaku lowo homboloka a tlhela endleleni yakwe, a ya emahlweni a hanya. Tlhelani, tlhelani etindleleni ta n’wina to biha, ha yini mi fanele ku fa, N’wina yindlu ya Israyele?”’
12  “Loko ku ri wena, Wena n’wana wa munhu, byela vana va vanhu varikwenu u ku, ‘Ku lulama ka lowo lulama a ku nge n’wi kutsuli esikwini ra ku hlasela kakwe. Kambe loko ku ri vuhomboloki bya lowo homboloka, byi nga ka byi nga n’wi khunguvanyisi esikwini leri a tlhelaka ha rona eka vuhomboloki byakwe. Hambi ku ri loyi a nga ni ku lulama a nga ka a nga swi koti ku ya emahlweni a hanya ha kona esikwini leri a dyohaka ha rona.
13  Loko ndzi byela lowo lulama, ndzi ku: “Kunene u ta ya emahlweni u hanya,” kutani yena a tshemba ku lulama ka yena, a endla ku pfumala vululami, swiendlo swakwe hinkwaswo swo lulama a swi nge tsundzukiwi, kambe ku kala vululami loku a ku endleke—u ta fela kona.
14  “‘Loko ndzi byela lowo homboloka ndzi ku: “Kunene u ta fa,” kutani a tlhela exidyohweni xakwe, a kombisa vululami ni ku tshembeka,
15  lowo homboloka a vuyisa nchumu lowu wu nga xitiyisekiso xa nandzu, a tlherisela swilo leswi tekiweke hi vukanganyisi, a famba hi milawu ya vutomi a nga endli hi ku kala vululami, kunene u ta hambeta a hanya. A nga ka a nga fi.
16  Swidyoho leswi a swi endleke swi nga ka swi nga ha tsundzukiwi eka yena. U kombise vululami ni ku tshembeka. Kunene u ta hambeta a hanya.’
17  “Vana va vanhu va ka n’wina va te, ‘Ndlela ya Yehovha a yi lulamisiwanga kahle,’ kambe, ndlela ya vona hi yona leyi nga lulamisiwangiki kahle.
18  “Loko wo lulama a tshika ku lulama ka yena kutani a endla leswi nga lulamangiki, u fanele a fela swona.
19  Kutani loko lowo homboloka a tshika ku homboloka ka yena, a kombisa vululami ni ku tshembeka, u ta hambeta a hanya hikwalaho ka swona.
20  “N’wina mi te, ‘Ndlela ya Yehovha a yi lulamisiwanga kahle.’ Ndzi ta avanyisa un’wana ni un’wana wa n’wina hi ku ya hi tindlela ta yena, N’wina yindlu ya Israyele.”
21  Hi ku famba ka nkarhi hi lembe ra vu-12, hi n’hweti ya vukhume, esikwini ra vuntlhanu ra n’hweti leyi a hi ri evukhumbini, ku fike munhu la balekeke eYerusalema eka mina, a ku: “Muti wu hlaseriwile!”
22  Kutani voko ra Yehovha a ri ri ehenhla ka mina nimadyambu ku nga si ta loyi a balekeke, hiloko Yena a pfula nomu wa mina yoloye a nga si ta eka mina nimixo, kutani nomu wa mina wu pfuleka, ndzi kota ku vulavula.
23  Rito ra Yehovha ri fika eka mina, ri ku:
24  “N’wana wa munhu, vaaki va tindhawu leti ti onhakeke va vulavula malunghana ni misava ya Israyele, va ku, ‘Abrahama a a ri un’we ntsena kambe u teke tiko. Hina hi tele; hi nyikiwe tiko ri va ra hina.’
25  “Hikokwalaho va byele u ku, ‘Yehovha, Hosi leyi Lawulaka u te: “Mi tshamela ku dya ni ngati, mi tshamela ku tlakusela mahlo ya n’wina eka swifaniso swa hava leswi hombolokeke, mi tshamela ku chulula ngati. Kutani, xana mi fanele mi teka tiko?
26  Mi titshege hi banga ra n’wina. Mi endle nchumu lowu nyenyetsaka, naswona un’wana ni un’wana wa n’wina u nyamise nsati wa nakulobye. Kutani, xana mi fanele mi teka tiko?”’
27  “U fanele u va byela u ku, ‘Yehovha, Hosi leyi Lawulaka u te: “Loko ntsena ndza ha hanya, kunene lava va nga etindhawini leti onhakeke va ta wisiwa hi banga; loyi a nga ehenhla ka vuandlalo bya nhova, kunene ndzi ta n’wi nyiketa a va swakudya swa swivandzana; lava va nga etindhawini leti tiyeke ni le mabakweni va ta dlayiwa hi ntungu.
28  Tiko ndzi ta ri endla ri va rhumbi, ri onheteriwa, ku tinyungubyisa hi ntamu wa rona ku ta hela ni tintshava ta Israyele ti ta endliwa rhumbi, ku nga ri na munhu la hundzaka kona.
29  Va ta tiva leswaku hi mina Yehovha loko ndzi endla tiko ri va rhumbi, ri onheteriwa, hikwalaho ka swilo hinkwaswo swo nyenyetsa leswi va swi endleke.”’
30  “Loko ku ri wena, Wena n’wana wa munhu, vana va vanhu varikwenu va vulavula ha wena emakhumbini ni le tinyangweni ta tindlu, naswona munhu u vulavule ni un’wana, un’wana ni un’wana a vulavula ni makwavo, va ku, ‘Hi kombela mi ta, mi ta twa rito leri ri humaka eka Yehovha.’
31  Va ta nghena eka wena, ku fana ni ku nghena ka vanhu, va tshama emahlweni ka wena va ri vanhu va mina; kunene va ta twa marito ya wena kambe leswi a va nge swi endli, hikuva hi nomu wa vona va phofula ku navela ko biha naswona mbilu ya vona yi landzelela mpindzulo wa vona wo biha.
32  Kutani waswivo, eka vona u kotisa risimu leri khutazaka rirhandzu, ku fana ni loyi a nga ni rito ro saseka, loyi a xi chayaka kahle xitende. Kunene va ta twa marito ya wena, kambe a va kona lava va ma endlaka.
33  Kutani loko swi hetiseka—waswivo, swi fanele swi hetiseka—va fanele va swi tiva leswaku muprofeta a a ri kona exikarhi ka vona.”
12  Rito ra Yehovha ri ya emahlweni ri fika eka mina, ri ku:
2  “N’wana wa munhu, u tshama exikarhi ka yindlu leyi xandzukaka, leyi nga ni mahlo yo vona kambe a yi voni, leyi nga ni tindleve ta ku twa kambe a yi twi, hikuva i yindlu leyi xandzukaka.
3  Loko ku ri wena, Wena n’wana wa munhu, tilunghiselele nhundzu ya le vukhumbini, u ya evukhumbini ninhlikanhi emahlweni ka mahlo ya vona, u fanele u ya evukhumbini ku suka endhawini ya wena u ya eka ndhawu yin’wana emahlweni ka mahlo ya vona. Kumbexana va ta vona, hambileswi va nga yindlu leyi xandzukaka.
4  U fanele u humesa nhundzu ya wena ku fana ni nhundzu ya le vukhumbini ninhlikanhi emahlweni ka mahlo ya vona, kutani wena u ta huma nimadyambu emahlweni ka mahlo ya vona ku fana ni lava va humesiwaka va yisiwa evukhumbini.
5  “Emahlweni ka mahlo ya vona, boxa ndlela ya wena ekhumbini, u yi humesa ha yo-​na.
6  Emahlweni ka mahlo ya vona u ta yi rhwala hi katla. U ta yi humesa emunyameni. U ta funengeta xikandza xa wena leswaku u nga yi voni misava, hikuva ndzi ku endle u va xihlamariso endlwini ya Israyele.”
7  Kutani ndzi endle hi ndlela leyi a ndzi lerisiwe ha yona. Ndzi humese nhundzu ya mina, ku fana ni nhundzu ya le vukhumbini, ninhlikanhi; nimadyambu ndzi boxe ndlela ya mina ekhumbini hi voko. Ndzi yi humesile emunyameni. Ndzi yi rhwale hi katla, emahlweni ka mahlo ya vona.
8  Rito ra Yehovha ri ya emahlweni ri fika eka mina nimixo, ri ku:
9  “N’wana wa munhu, xana vanhu va yindlu ya Israyele, yindlu leyi xandzukaka, a va vulanga eka wena va ku, ‘Xana u endla yini?’
10  Va byele u ku, ‘Yehovha, Hosi leyi Lawulaka u te: “Malunghana ni ndhuna, ku ni ku avanyisiwa ka Yerusalema ni yindlu hinkwayo ya Israyele leyi nga exikarhi ka vona.”’
11  “Vula u ku, ‘Ndzi muhlolo eka n’wina. Vona va ta endliwa hilaha mina ndzi endleke hakona. Va ta ya evukhumbini, eku khotsiweni.
12  Loko ku ri ndhuna leyi nga exikarhi ka vona, yi ta yi rhwala hi katla emunyameni, yi huma; va ta boxa khumbi leswaku va yi humesa ha rona. U ta funengeta xikandza xakwe leswaku a nga voni misava hi tihlo rakwe.’
13  Kunene ndzi ta andlala rikoka ra mina ehenhla ka yena, u ta khomiwa hi rikoka ra mina ro hlota; ndzi ta n’wi tisa eBabilona, etikweni ra Vakalidiya, kambe yena a nga ka a nga ri voni; u ta fela kona.
14  Hinkwavo lava va n’wi rhendzeleke ku n’wi pfuna, ni mavuthu yakwe hinkwawo ya nyimpi, ndzi ta va hangalasela eka mheho yin’wana ni yin’wana; naswona ndzi ta hlomula banga ndzi va hlongorisa.
15  Kutani va ta tiva leswaku hi mina Yehovha, loko ndzi va hangalasa exikarhi ka matiko, kunene ndzi va hangalasa exikarhi ka matiko.
16  Exikarhi ka vona ndzi ta siya vavanuna va nga ri vangani lava poneke banga, ndlala ni ntungu, leswaku va rungula swilo swa vona hinkwaswo leswi nyenyetsaka exikarhi ka matiko lawa va nga ta nghena eka wona; kutani va ta tiva leswaku hi mina Yehovha.”
17  Rito ra Yehovha ri ya emahlweni ri fika eka mina, ri ku:
18  “N’wana wa munhu, u fanele u dya xinkwa xa wena hi ku rhurhumela, naswona u fanele u nwa mati ya wena hi ku karhateka ni ku vilela.
19  U fanele u byela vanhu va tiko, u ku, ‘Yehovha, Hosi leyi Lawulaka u byele vaaki va Yerusalema ehenhla ka misava ya Israyele, a ku: “Va ta dya xinkwa xa vona hi ku vilela, va ta nwa mati ya vona hi ku chava, leswaku ku onhiwa leswi teleke etikweni ra vona hikwalaho ka madzolonga ya vanhu hinkwavo lava tshamaka eka rona.
20  Miti leyi ku akiweke eka yona yi ta onhiwa, tiko ri ta va rhumbi; kutani mi ta tiva leswaku hi mina Yehovha.”’”
21  Rito ra Yehovha ri tlhela ri fika eka mina, ri ku:
22  “N’wana wa munhu, xana ma vula yini marito ya ku hlekula lawa mi nga na wona emisaveni ya Israyele, mi ku, ‘Masiku ma lehisiwile naswona xivono xin’wana ni xin’wana xi herile’?
23  Hikokwalaho va byele u ku, ‘Yehovha, Hosi leyi Lawulaka u te: “Kunene ndzi ta herisa marito lawa ya ku hlekula, va nga ka va nga ha ma vuli ma va xivuriso eIsrayele.”’ Kambe va byele, u ku, ‘Masiku ma tshinele, ni mhaka ya xivono xin’wana ni xin’wana.’
24  Hikuva ku nga ka ku nga vi na xivono lexi nga pfuniki nchumu kumbe ku hlahluva ka vukanganyisi exikarhi ka yindlu ya Israyele.
25  ‘“Hikuva mina Yehovha, ndzi ta vula rito leri ndzi nga ta ri vula, ri ta endliwa. A ri nge tlheriseriwi endzhaku, hikuva emasikwini ya n’wina, N’wina yindlu leyi xandzukaka, ndzi ta vula, kunene ndzi ri endla,” ku vula Yehovha, Hosi leyi Lawulaka.’”
26  Rito ra Yehovha ri ya emahlweni ri fika eka mina, ri ku:
27  “N’wana wa munhu, vona, vanhu va yindlu ya Israyele va ri: ‘Xivono lexi a xi vonaka xa ha ri ekule hi masiku yo tala, naswona u profeta malunghana ni minkarhi leyi nga ekule swinene.’
28  Hikokwalaho va byele u ku, ‘Yehovha, Hosi leyi Lawulaka u te: “‘Marito hinkwawo ya mina ma nga ka ma ha tlheriseriwi endzhaku. Rito leri ndzi nga ta ri vula, ri ta endliwa,’ ku vula Yehovha, Hosi leyi Lawulaka.”’”
