10  Hosi Ahasuwerusi a veka ntirho wo sindzisiwa ehenhla ka tiko ni le swihlengeni swa lwandle.
2  Loko ku ri ntirho wakwe hinkwawo wa migingiriko ni matimba yakwe ni mhaka leyi pakanisaka ya ku kula ka Mordekayi leyi hosi yi n’wi endleke a va lonkulu ha yona, xana a swi tsariwanga eBukwini ya timhaka ya minkarhi ya tihosi ta Meda na Peresiya?
3  Hikuva Mordekayi lowa Muyuda a a ri wa vumbirhi eka Hosi Ahasuwerusi naswona a a ri nkulu exikarhi ka Vayuda, a tsakeriwa hi vunyingi bya vamakwavo, a tirhela ku endlela varikwavo leswinene ni ku vulavula ku rhula eka vana va vona hinkwavo.
4  Mordekayi a tiva hinkwaswo leswi endliweke; kutani Mordekayi a handzula tinguvu takwe hi le xikarhi, a ambala nguvu yo khwaxa, a tichela hi nkuma, a huma a ya exikarhi ka muti, a rila ngopfu ni hi xihluku.
2  Eku heteleleni a fika emahlweni ka nyangwa ya hosi, hikuva a ku na munhu loyi a a fanele a nghena enyangweni ya hosi a ambale nguvu yo khwaxa.
3  Emigangeni hinkwayo yo hambana-hambana leyi nga ehansi ka vulawuri bya hosi, kun’wana ni kun’wana laha rito ra hosi ni nawu wa yona a wu fika kona, a ku ri ni xirilo lexikulu exikarhi ka Vayuda, ku titsona swakudya ni ku rila ni ku kalakala. Nguvu yo khwaxa ni nkuma swi andlariwa swi va sangu ra vo tala.
4  Kutani vanhwanyana ni vatsheniwa va Estere va nghena va n’wi byela. Hosi ya xisati yi twa ku vava swinene. Hiloko yi rhumela tinguvu leswaku ti ya ambexiwa Mordekayi, ni ku n’wi hluvula nguvu yo khwaxa. A nga ti amukelanga.
5  Kutani Estere a vitana Hataki, un’wana wa vatsheniwa va hosi, loyi a n’wi endleke leswaku a n’wi langutela, a n’wi lerisa malunghana na Mordekayi, ku tiva nhlamuselo ya leswi ni vuxokoxoko bya kona.
6  Hiloko Hataki a huma a ya eka Mordekayi entsendzeleni wa muti lowu a wu ri emahlweni ka nyangwa ya hosi.
7  Kutani Mordekayi a n’wi byela swilo hinkwaswo leswi swi n’wi humeleleke, ni ntsengo wa mali leyi Hamani a nga vula leswaku u ta yi hakela evuhlayiselweni bya xuma xa hosi ku lwa ni Vayuda, va va lovisa.
8  Kopi ya tsalwa ra nawu leri nyiketiweke eXuxani leswaku va lovisiwa, a n’wi nyika yona leswaku a kombisa Estere ni ku n’wi byela leswaku a n’wi lerisa leswaku a ta eka hosi a ta kombela tintswalo eka yona, a kombelela vanhu va ka vona hi ku kongoma.
9  Hiloko Hataki a fika a byela Estere marito ya Mordekayi.
10  Kutani Estere a byela Hataki a tlhela a n’wi lerisa malunghana na Mordekayi:
11  “Malandza hinkwawo ya hosi ni vanhu lava va nga emugangeni lowu nga ehansi ka vulawuri bya hosi va swi lemuka leswaku, wanuna wihi ni wihi ni wansati wihi ni wihi la nghenaka eka hosi exivaveni xa le mpfungwe a nga vitaniwanga, nawu wa yona wun’we hileswaku a dlayiwa; ntsena loko hosi yi n’wi tlakusela nhonga ya vuhosi ya nsuku, kunene u ta hambeta a hanya. Loko ku ri mina, a ndzi si vitaniwa leswaku ndzi ta eka hosi ku ringana masiku ya 30.”
12  Kutani va byela Mordekayi marito ya Estere.
13  Hiloko Mordekayi a angula Estere a ku: “U nga tshuki u anakanya eka moya-xiviri wa wena leswaku ndyangu wa hosi wu ta pona ku tlula Vayuda lavan’wana hinkwavo.
14  Hikuva loko u miyerile enkarhini lowu hinkwawo, mphalalo ni nkutsulo swi ta va swa Vayuda lava nga endhawini yin’wana; kambe loko ku ri wena ni yindlu ya tata wa wena, mi ta lova. I mani la tivaka leswaku lowu hi wona nkarhi wa leswaku u kuma ku fundzheka ka le vuhosini?”
15  Hiloko Estere a angula Mordekayi a ku:
16  “Famba u ya hlengeleta Vayuda hinkwavo lava kumekaka eXuxani, u titsona swakudya hikwalaho ka mina, naswona u nga dyi hambi ku ri ku nwa ku ringana masiku manharhu, vusiku ni nhlikanhi. Na mina ni vanhwanyana va mina, ndzi ta titsona swakudya hilaha ku fanaka, kutani ndzi ta ta eka hosi, ku nga leswi swi nga pfumelelaniki ni nawu; loko ndzi fanele ndzi lova, ndzi fanele ndzi lova.”
17  Kutani Mordekayi a hundza a endla hilaha Estere a n’wi leriseke hakona.
8  Hi siku rero Hosi Ahasuwerusi a nyika Estere lowa hosi ya xisati yindlu ya Hamani, loyi a a ri ni rivengo eka Vayuda; kutani Mordekayi a fika emahlweni ka hosi, hikuva Estere a a vurile leswaku i mani eka yena.
2  Hiloko hosi yi humesa xingwavila xa yona xo fungha lexi yi xi tekeke eka Hamani yi xi nyika Mordekayi; Estere a veka Mordekayi ehenhla ka yindlu ya Hamani.
3  Ku tlula kwalaho, Estere a tlhela a vulavula emahlweni ka hosi, a wela emilengeni ya yona a rila, a kombela tintswalo ta yona leswaku yi tlherisa vubihi bya Hamani lowa Muagaga ni kungu rakwe leri a ri boheleke Vayuda.
4  Kutani hosi yi tlakusela nhonga ya vuhosi ya nsuku eka Estere, Estere a tlakuka a yima emahlweni ka hosi.
5  Hiloko a ku: “Loko swi vonaka swi ri swinene eka hosi, ni loko ndzi kume tintswalo ematihlweni ya yona, mhaka yi fanerile emahlweni ka hosi, naswona ndzi ri lonene ematihlweni ya yona, a ku tsariwe leswaku ku suriwa matsalwa ya vumbhoni lama tsariweke, ku nga kungu ra Hamani n’wana wa Hamedata lowa Muagaga, leri a ri tsaleke leswaku a lovisa Vayuda lava va nga emigangeni hinkwayo leyi nga ehansi ka vulawuri bya hosi.
6  Hikuva ndzi nga swi tiyiselela njhani loko ndzi vona khombo leri ri nga ta wela varikwerhu, naswona ndzi nga swi tiyiselela njhani loko ndzi vona ku lovisiwa ka maxaka ya mina?”
7  Hiloko Hosi Ahasuwerusi a byela Estere lowa hosi ya xisati na Mordekayi lowa Muyuda a ku: “Maswivo! Yindlu ya Hamani ndzi yi nyikete eka Estere, yena va n’wi hayeke emhandzini, hikwalaho ka leswi a tshambuluteke voko rakwe ku lwa ni Vayuda.
8  N’wina tsalelani Vayuda leswi swi nga swinene ematihlweni ya n’wina hi vito ra hosi, mi swi lema hi xingwavila xo fungha ha xona xa hosi; hikuva tsalwa leri tsariweke hi vito ra hosi ri tlhela ri lemiwa hi xingwavila xo fungha ha xona xa hosi, a swi koteki leswaku ri suriwa.”
9  Kutani ku vitaniwa vamatsalana va hosi hi nkarhi wolowo hi n’hweti ya vunharhu, hileswaku, hi n’hweti ya Sivhana, hi siku ra vu-23 ra yona; hiloko ku tsariwa hinkwaswo leswi Mordekayi a swi leriseke Vayuda ni valanguteri ni tindhuna-nkulu ni tihosana ta miganga leyi nga ehansi ka vulawuri bya hosi leyi a yi sukela eIndiya ku ya aEtiyopiya, miganga leyi nga ehansi ka vulawuri bya hosi yi ri 127, muganga wun’wana ni wun’wana lowu nga ehansi ka vulawuri bya hosi wu tsaleriwe hi matsalelo ya wona ni vanhu van’wana ni van’wana hi ririmi ra vona, ni Vayuda va tsaleriwe hi matsalelo ya vona ni hi ririmi ra vona.
10  Hiloko a tsala hi vito ra Hosi Ahasuwerusi, a lema hi xingwavila xo fungha ha xona xa hosi, a rhumela matsalwa ya vumbhoni lama tsariweke hi voko ra varhumiwa lava gadeke tihanci, va gade tihanci leti fambisaka mapapila leti tirhisiwaka entirhweni wa le vuhosini, vana va tihanci ta matswele leti nga ni rivilo,
11  leti hosi yi ti nyikeke Vayuda lava a va ri emitini yo hambana-hambana leswaku va hlengeletana, va yimela mimoya-xiviri ya vona, leswaku va lovisa, va dlaya ni ku herisa vandla hinkwaro ra vanhu ni miganga leyi nga ehansi ka vulawuri bya hosi lava a va va venga, lavatsongo ni vavasati, ni ku phanga swilo swa vona,
12  hi siku rin’we emigangeni hinkwayo leyi nga ehansi ka vulawuri bya Hosi Ahasuwerusi, hi siku ra vu-13 ra n’hweti ya vu-12, hileswaku, n’hweti ya Adhara.
13  Kopi ya tsalwa a yi fanele yi nyiketiwa yi va nawu emigangeni hinkwayo yo hambana-hambana leyi nga ehansi ka vulawuri bya hosi, yi hangalasiwa eka vanhu hinkwavo, leswaku Vayuda va lunghekela siku leri hi xikongomelo xo tirihisela eka valala va vona.
14  Loko ku ri varhumiwa, va gade tihanci leti fambisaka mapapila leti tirhisiwaka emintirhweni ya le vuhosini, va huma, va hatlisa, va tsutsuma hi ku landza rito ra hosi; nawu a wu huma ekhokholweni ra Xuxani.
15  Loko ku ri Mordekayi, u ye emahlweni ka hosi a ambale nguvu ya vuhosi ya wasi ni ntsembyana, a ri ni harhi leyikulu ya nsuku, ni nkhancu wa lapi ro vevuka ra voya lebyi pendiweke byi va bya xivunguvungu. Muti wa Xuxani wu ba xivuvutana wu tsakile.
16  Ku humelela ku vonakala, ku tsaka, ku khana ni ku fundzheka eka Vayuda.
17  Emigangeni hinkwayo leyi nga ehansi ka vulawuri bya hosi ni le mitini hinkwayo yo hambana-hambana laha rito ra hosi ni nawu wa yona a swi fika kona, Vayuda a va tsaka ni ku khana, va endla nkhuvo, va va ni siku lerinene; naswona vanhu vo tala va tiko a va tivula Vayuda, hikuva ku chava Vayuda a ku wele ehenhla ka vona.
9  Hi n’hweti ya vu-12, hileswaku, hi n’hweti ya Adhara, hi siku ra vu-13 ra yona, loko ku fika nkarhi wa leswaku ku endliwa rito ra hosi ni nawu wa yona, hi siku leri valala va Vayuda va rindzeke leswaku va va tshikilela ha rona, swi endleke hi ndlela yin’wana, lerova Vayuda va tshikilele lava va va vengaka.
2  Vayuda va hlengeletane swin’we emitini, emigangeni hinkwayo leyi nga ehansi ka vulawuri bya Hosi Ahasuwerusi leswaku va tlhandleka voko eka lava va lavaka ku va endla swo biha, a ku na munhu la yimeke emahlweni ka vona, hikuva vanhu hinkwavo a va va chava.
3  Kutani tihosana hinkwato ta miganga leyi nga ehansi ka vulawuri bya hosi ni valanguteri ni tindhuna-nkulu ni lava a va endla ntirho lava a va ri va hosi a va pfuna Vayuda, hikuva a va chava Mordekayi.
4  Hikuva Mordekayi a a ri nkulu endlwini ya hosi naswona ndhuma ya yena a yi hangalaka emigangeni hinkwayo leyi nga ehansi ka vulawuri bya hosi, hikuva wanuna loyi Mordekayi a a kula ngopfu.
5  Vayuda va dlaya valala va vona hinkwavo hi ku va tlhava hi banga, va va dlaya ni ku va lovisa, va endla hi ndlela leyi a va rhandza ha yona eka lava a va va venga.
6  Ekhokholweni ra Xuxani Vayuda va dlayile, va lovisa vavanuna va 500.
7  Na Parixanidata, Dalifoni, Asipata,
8  Porata, Adaliya, Aridata,
9  Parimaxata, Arisayi, Aridayi na Vhayizata,
10  vana va khume va Hamani n’wana wa Hamedata, loyi a a venga Vayuda, va va dlayile; kambe a va phanganga nchumu.
11  Hi siku rero nhlayo ya lava va dlayiweke ekhokholweni ra Xuxani yi fika emahlweni ka hosi.
12  Kutani hosi yi ku eka Estere lowa hosi ya xisati: “Vayuda va lovisile ekhokholweni ra Xuxani, ku dlayiwe vavanuna va 500 ni vana va khume va Hamani. Xana va endle yini emigangeni hinkwayo leyi nga ehansi ka vulawuri bya hosi? Xana hi xihi xikombelo xa wena? A xi nyikiwe wena. Hi xihi xin’wana lexi u xi lavaka? A xi endliwe.”
13  Hiloko Estere a ku: “Loko swi vonaka swi ri swinene eka hosi, a va nyikiwe hi ndlela leyi fanaka mundzuku, Vayuda lava va nga eXuxani leswaku va endla hi ku landza nawu wa namuntlha; vana va khume va Hamani a va hayekiwe emhandzini.”
14  Hiloko hosi yi vula leswaku swi endliwa hi ndlela yoleyo. Kutani ku humesiwa nawu eXuxani, ku hayekiwa vana va khume va Hamani.
15  Vayuda va le Xuxana va hlengeletana hi siku ra vu-14 ra n’hweti ya Adhara, va dlaya vavanuna va le Xuxani va 300; kambe a va phanganga nchumu.
16  Loko ku ri Vayuda lavan’wana hinkwavo lava a va ri emigangeni leyi nga ehansi ka vulawuri bya hosi, va hlengeletanile, va lwela mimoya-xiviri ya vona, va tirihisela eka valala va vona ni ku dlaya lava va va vengaka, exikarhi ka lava va va vengaka va 75 000; kambe a va phanganga nchumu,
17  hi siku ra vu-13 ra n’hweti ya Adhara; a ku ri ni ku wisa hi siku ra vu-14 ra yona, a ri endliwe siku ra nkhuvo ni ku tsaka.
18  Loko ku ri Vayuda lava a va ri eXuxani, va hlengeletane hi siku ra vu-13 ra yona ni hi siku ra vu-14 ra yona, kutani ku va ni ku wisa hi siku ra vu-15 ra yona, ri endliwe siku ra nkhuvo ni ku tsaka.
19  Hi yona mhaka leyi vaaka-tiko va Vayuda, lava va tshamaka emitini ya le migangeni ya le tlhelo, a va endla siku ra vu-14 ra n’hweti ya Adhara ri va ra ku tsaka ni nkhuvo ni siku lerinene ni ra ku rhumelana swo karhi.
20  Kutani Mordekayi a tsala swilo leswi a rhumela matsalwa ya vumbhoni lama tsariweke eka Vayuda hinkwavo lava a va ri emigangeni hinkwayo leyi nga ehansi ka vulawuri bya Hosi Ahasuwerusi, leyi nga ekusuhinyana, ni leyi nga ekule,
21  leswaku va lerisa xiboho xo hlayisa siku ra vu-14 ra n’hweti ya Adhara nkarhi hinkwawo ni siku ra vu-15 lembe ni lembe,
22  hi ku landza masiku lawa Vayuda va wiseke ha wona eka valala va vona ni hi n’hweti leyi hundzuleke gome ri va ku tsaka eka vona, ni ku rila ku va siku lerinene, va ma hlayisa ma va masiku ya nkhuvo ni ku tsaka ni ku rhumelana swo karhi ni tinyiko eka swisiwana.
23  Vayuda va amukela leswi va sunguleke ku swi endla ni leswi Mordekayi a va tsaleleke swona.
24  Hikuva Hamani n’wana wa Hamedata lowa Muagaga, loyi a a venga Vayuda hinkwavo, a a bohe kungu ro dlaya Vayuda, naswona a a endle leswaku Puru, hileswaku Vuhlolotwana, byi hoxiwa, leswaku a va miyeta ni ku va lovisa.
25  Kambe loko Estere a fika emahlweni ka hosi, a vulavula malunghana ni tsalwa ra vumbhoni a ku: “Kungu rakwe ro biha leri a ri boheke ku lwa ni Vayuda a ri vuye ehenhla ka nhloko yakwe”; kutani va n’wi hayeka swin’we ni vana vakwe emhandzini.
26  Hi yona mhaka leyi va vitaneke masiku wolawo va ku Purimi, hi vito ra Puru. Hi yona mhaka leyi, hi ku landza marito hinkwawo ya papila leri ni leswi va swi voneke ku fikela sweswi ni leswi swi teke ehenhla ka vona,
27  Vayuda va swi lerisile va tlhela va swi amukela ehenhla ka vona ni le henhla ka vana va vona, swin’we ni le henhla ka lava va tihlanganisaka na vona, leswaku swi nga hundzi, xiboho xa ku hlayisa masiku lawa mambirhi malunghana ni leswi swi tsariweke ha wona, ni hi minkarhi leyi vekiweke lembe ni lembe.
28  Masiku lawa a ma fanele ma tsundzukiwa naswona ma hlayisiwa eka xitukulwana xin’wana ni xin’wana, ndyangu wun’wana ni wun’wana, muganga wun’wana ni wun’wana lowu nga ehansi ka vulawuri bya hosi ni muti wun’wana ni wun’wana, masiku lawa ya Purimi ma nga hundzi eka Vayuda ni xitsundzuxo xa kona xi nga heli exikarhi ka vana va vona.
29  Kutani Estere lowa hosi ya xisati, n’wana wa Abihayili, na Mordekayi lowa Muyuda a tsala hi matimba swinene leswaku a tiyisekisa papila leri ra vumbirhi malunghana na Purimi.
30  Hiloko a rhumela matsalwa ya vumbhoni eka Vayuda hinkwavo emigangeni ya 127 leyi nga ehansi ka vulawuri bya hosi, mfumo wa Ahasuwerusi, hi marito ya ku rhula ni ntiyiso,
31  leswaku a tiyisekisa masiku lawa ya Purimi hi minkarhi ya wona leyi vekiweke, hilaha Mordekayi lowa Muyuda na Estere lowa hosi ya xisati va va leriseke hakona, ni hilaha va leriseke hakona ehenhla ka moya-xiviri wa vona ni le ka vana va vona, timhaka ta ku titsona swakudya ni ta ku kombela mpfuno.
32  Rito ra Estere ri tiyisekisa timhaka leti ta Purimi, kutani ti tsariwa ebukwini.
7  Hiloko hosi na Hamani va nghena enkhubyeni na Estere lowa hosi ya xisati.
2  Hosi yi tlhela yi ku eka Estere hi siku ra vumbirhi ra nkhuvo wa vhinyo: “Xana u lava yini, Wena Estere hosi ya xisati? A xi nyikiwe wena. Naswona xikombelo xa wena hi xihi? Hafu ya vuhosi—a swi endliwe!”
3  Hiloko Estere lowa hosi ya xisati a hlamula a ku: “Loko ndzi kume tintswalo ematihlweni ya wena, Wena Hosi, naswona swi vonaka swi ri swinene eka hosi, a ndzi nyikiwe moya-xiviri wa mina loko ndzi wu kombela ni varikwerhu loko ndzi va lava.
4  Hikuva hi xavisiwile, mina ni varikwerhu, leswaku hi lovisiwa, hi dlayiwa ni ku herisiwa. Loko hi xaviseriwe vanhu hi va mahlonga ni malandza ya xisati ya vanhu, a ndzi ta va ndzi miyerile. Kambe maxangu a ma faneli loko swi vavisa hosi.”
5  Kutani Hosi Ahasuwerusi a ku, ina, a ya emahlweni a ku eka Estere lowa hosi ya xisati: “I mani yoloye, naswona i mani la veke ni vurhena bya ku endla hi ndlela yoleyo?”
6  Kutani Estere a ku: “Munhu wa kona, xirha tlhelo nala, i Hamani loyi wo biha.” Loko ku ri Hamani, a a chava hosi ni hosi ya xisati.
7  Loko ku ri hosi, yi suka yi yima yi karihile, yi suka enkhubyeni wa vhinyo yi ya entangeni wa xigodlo; Hamani a suka a yima leswaku a kombelela moya-xiviri wakwe eka Estere lowa hosi ya xisati, hikuva a a swi vona leswaku hosi yi n’wi kungele vubihi.
8  Hosi yi tlhela entangeni wa xigodlo yi vuya endlwini ya nkhuvo wa vhinyo; Hamani a a wele ehenhla ka sangu leri Estere a a ri eka rona. Kutani hosi yi ku: “Xana hosi ya xisati yi ta pfinyiwa, mina ndzi ri kona endlwini?” Rito rero ri huma enon’wini wa hosi, kutani va funengeta xikandza xa Hamani.
9  Harabona, un’wana wa vatirhi va le hubyeni loyi a a ri emahlweni ka hosi, a ku: “Nakambe, ku ni mhandzi leyi Hamani a yi endleleke Mordekayi, loyi a vulavuleke leswinene malunghana ni hosi, yi yime endlwini ya Hamani—yi tlakuke swisungunu swa 50.” Kutani hosi yi ku: “N’wi hayekeni eka yona.”
10  Kutani va hayeka Hamani emhandzini leyi a a yi lunghiselele Mordekayi; kutani vukarhi bya hosi byi vohla.
6  Evusikwini byebyo vurhongo bya hosi byi hangalaka. Hiloko yi vula leswaku ku tisiwa buku ya swiviko swa mintirho ya minkarhi. Hiloko yi hlayiwa emahlweni ka hosi.
2  Hi ku famba ka nkarhi ku kumiwa ku tsariwe leswi Mordekayi a swi vikeke malunghana na Bigithana na Terexi, vatirhi vambirhi va le hubyeni va hosi, valanguteri va tinyangwa lava a va lava ku tlhandleka voko eka Hosi Ahasuwerusi.
3  Kutani hosi yi ku: “Xana hi kwihi ku fundzhiwa ni nchumu lowukulu lowu endleriweke Mordekayi eka leswi?” Hiloko malandza ya hosi, vatirheli va yona, va ku: “A ku endliwanga nchumu ha yena.”
4  Endzhaku hosi yi ku: “I mani loyi a nga exivaveni?” Kutani Hamani hi yena loyi a a ri exivaveni xa le handle xa yindlu ya hosi leswaku a byela hosi yi hayeka Mordekayi emhandzini leyi a n’wi lunghiseleleke yona.
5  Hiloko mutirheli wa hosi a ku eka yena: “Hi loyi Hamani a yimeke exivaveni.” Kutani hosi yi ku: “A a nghene.”
6  Loko Hamani a nghena, hosi yi ku eka yena: “Xana ku nga endliwa yini hi munhu loyi ku fundzheka ka yena ku tsakiseke hosi?” Hiloko Hamani a ku embilwini yakwe: “I mani loyi hosi yi nga tsakelaka ku n’wi fundzha ku tlula mina?”
7  Kutani Hamani a byela hosi a ku: “Loko ku ri munhu loyi hosi yi tsakisiweke hi ku fundzheka kakwe,
8  a va tise nguvu ya vuhosi leyi hosi yi yi ambalaka ni hanci leyi yi gadiwaka hi hosi, leyi enhlokweni ya yona ku veheriweke xifunengeto xa nhloko xa vuhosi.
9  A ku vekiwe nguvu ni hanci, swi languteriwa hi un’wana wa tihosana ta swiyimo swa le henhla ta hosi; va fanele va swi ambexa munhu loyi ku fundzheka kakwe ku tsakiseke hosi, va n’wi gadisa hanci a rhendzeleka entsendzeleni wa muti, va fanele va huwelela emahlweni ka yena va ku, ‘Ku endliwa hi ndlela leyi eka munhu loyi ku fundzheka kakwe ku tsakiseke hosi.’”
10  Xikan’we-kan’we hosi yi byela Hamani yi ku: “Hi ku hatlisa, teka nguvu ni hanci, hilaha u vuleke hakona, u endla tano eka Mordekayi lowa Muyuda la tshameke enyangweni ya hosi. U nga tshiki mhaka ni yin’we yi nga hetisekanga eka hinkwaswo leswi u swi vuleke.”
11  Hiloko Hamani a teka nguvu ni hanci, nguvu a yi ambexa Mordekayi, a n’wi fambisa hi hanci entsendzeleni wa muti, a huwelela emahlweni ka yena a ku: “Ku endliwa hi ndlela leyi eka munhu loyi ku fundzheka kakwe ku tsakiseke hosi.”
12  Endzhaku ka sweswo Mordekayi a tlhelela enyangweni ya hosi. Loko ku ri Hamani, a tsutsumela endlwini yakwe a ri karhi a rila, a funengete nhloko.
13  Hamani a rungulela Zerexi nsati wakwe ni vanakulobye hinkwavo, hinkwaswo leswi swi n’wi humeleleke. Kutani tintlhari takwe na Zerexi nsati wakwe va ku eka yena: “Loko Mordekayi loyi u sunguleke ku wa emahlweni ka yena a huma eka Vayuda, a wu nge n’wi hluli, kunene u ta wa emahlweni ka yena.”
14  Loko va ha vulavula na yena, vatirhi va le hubyeni va fika, kutani hi xihatla va teka Hamani a ya enkhubyeni lowu endliweke hi Estere.
5  Kutani hi siku ra vunharhu Estere a ambala swiambalo swa le vuhosini, endzhaku ka sweswo a yima exivaveni xa le mpfungwe xa yindlu ya hosi ku langutana ni yindlu ya hosi, hosi yi tshame exiluvelweni xa yona xa vuhosi etlhelo ka nyangwa ya yindlu.
2  Hi ku hatlisa loko hosi yi vona Estere lowa hosi ya xisati a yime exivaveni, a kuma tintswalo ematihlweni ya yona, lerova hosi yi nyiketa Estere nhonga ya vuhosi ya nsuku leyi a yi ri evokweni ra yona. Estere a tshinela kutani a khumba makumu ya nhonga ya vuhosi.
3  Kutani hosi yi ku eka yena: “Xana u na yini, Wena Estere hosi ya xisati, naswona xikombelo xa wena hi xihi? Hafu ya vuhosi—a yi nyikiwe wena!”
4  Estere a hlamula a ku: “Loko swi vonaka swi ri swinene eka hosi, hosi na Hamani a va te namuntlha enkhubyeni lowu ndzi yi endleleke wona.”
5  Hiloko hosi yi ku: “N’wina, kombelani Hamani a endla hi ku hatlisa hi ku landza rito ra Estere.” Endzhaku hosi na Hamani va tile enkhubyeni lowu endliweke hi Estere.
6  Hi ku famba ka nkarhi hosi yi ku eka Estere hi nkarhi wa nkhuvo wa vhinyo: “Hi xihi xikombelo xa wena? A xi nyikiwe wena! Xana u kombela yini? Hafu ya vuhosi—a swi endliwe!”
7  Hiloko Estere a angula a ku: “Lexi ndzi xi kombelaka ni lexi ndzi xi lavaka hi lexi,
8  Loko ndzi kume tintswalo ematihlweni ya hosi niloko swi vonaka swi ri swinene eka hosi leswaku yi ndzi nyika leswi ndzi swi kombelaka ni ku ndzi endlela leswi ndzi swi lavaka, hosi na Hamani a va te enkhubyeni lowu ndzi nga ta va endlela wona mundzuku, kutani mundzuku ndzi ta endla hi ku landza rito ra hosi.”
9  Hiloko Hamani a huma hi siku rero a tsakile ni mbilu yakwe yi tsakile; kambe hi ku hatlisa loko Hamani a vona Mordekayi enyangweni ya hosi, nileswaku a nga sukanga a yima ni ku rhurhumela hikwalaho ka yena, xikan’we-kan’we Hamani a n’wi karihela ngopfu Mordekayi.
10  Hambiswiritano, Hamani a tikhoma, a nghena endlwini yakwe. Hiloko a rhumela rito leswaku ku nghenisiwa vanakulobye na Zerexi nsati wakwe;
11  Hamani a va byela ku vangama ka rifuwo rakwe ni vana vakwe vo tala ni hinkwaswo leswi hosi yi n’wi kuriseke ha swona ni ndlela leyi a tlakukeke ha yona ehenhla ka tihosana ni malandza ya hosi.
12  Hamani a ya emahlweni a ku: “Ku tlula kwalaho, Estere lowa hosi ya xisati u nghenise hosi na mina ntsena enkhubyeni lowu a wu endleke, ni mundzuku ndzi rhambiwe eka yena ni hosi.
13  Kambe eka hinkwaswo leswi—a xi kona lexi xi ndzi tsakisaka, ntsena loko ndza ha vona Mordekayi lowa Muyuda a tshame enyangweni ya hosi.”
14  Hiloko Zerexi nsati wakwe ni vanakulobye hinkwavo va ku eka yena: “A va endle mhandzi yo tlakuka ku ringana swisungunu swa 50. Kutani nimixo byela hosi leswaku va hayeka Mordekayi eka yona. U nghena enkhubyeni ni hosi u tsakile.” Mhaka leyi yi vonaka yi ri yinene emahlweni ka Hamani, kutani a lerisa leswaku ku endliwa mhandzi.
1  Kutani emasikwini ya Ahasuwerusi, hileswaku, Ahasuwerusi loyi a a ri hosi ku suka eIndiya ku ya fika aEtiyopiya, emigangeni ya 127 leyi nga ehansi ka vulawuri bya hosi,
2  emasikwini wolawo Hosi Ahasuwerusi a a tshame exiluvelweni xakwe xa vuhosi, lexi a xi ri ekhokholweni ra Xuxani,
3  elembeni ra vunharhu ra ku fuma kakwe, u endle nkhuvo wa tihosana takwe hinkwato ni malandza yakwe, vandla ra nyimpi ra Peresiya na Meda, va xiyimo xa le henhla ni tihosana ta miganga leyi nga ehansi ka vulawuri bya hosi emahlweni kakwe,
4  loko a kombisa rifuwo ra mfumo wakwe wo vangama ni ku xiximiwa ni ku saseka ka vukulu byakwe ku ringana masiku yo tala, masiku ya 180.
5  Loko masiku lawa ma herile, hosi yi endla nkhuvo wa masiku ya nkombo, wa vanhu hinkwavo lava a va kumeka ekhokholweni ra Xuxani, wa lavakulu ni lavatsongo, exivaveni xa ntanga wa xigodlo xa hosi.
6  A ku ri ni ntsembyana, vutiyi byo vevuka ni bya wasi lebyi a byi tsimbeleriwe byi tiya emapindzeni ya lapi ro vevuka, ni voya lebyi pendiweke byi va bya xivunguvungu byi ri eswingwavileni swa silivhere ni tiphuphu ta mavula, switshamo swa nsuku ni silivhere ehenhla ka vuandlalo bya pofiri ni mavula ni perela ni mavula ya ntima.
7  A ku hundzisiwa vhinyo leswaku yi nwiwa yi ri eswibyeni swa nsuku; swibya swa kona a swi nga fani, naswona vhinyo ya vuhosi a yi tele ngopfu, hi ku ya hi rifuwo ra hosi.
8  Loko ku ri nkarhi wa ku nwa hi ku landza nawu, a ku nga ri na munhu la sindzisaka van’wana, hikuva hosi a yi hlele hi ndlela yoleyo eka munhu un’wana ni un’wana lonkulu eka vandyangu wa yona, ku endla hi ku ya hi ku rhandza ka un’wana ni un’wana.
9  Na Vhaxiti lowa hosi ya xisati u endle nkhuvo wa vavasati endlwini ya vuhosi ya Hosi Ahasuwerusi.
10  Hi siku ra vunkombo, loko mbilu ya hosi yi tsakisiwe hi vhinyo, yi byela Mehumani, Bizita, Harabona, Bigita na Abigitha, Zetara na Karakasi, vatirhi va le hubyeni va nkombo lava a va tirhela Hosi Ahasuwerusi hi xiviri,
11  leswaku va tisa Vhaxiti lowa hosi ya xisati a vehele xifunengeto xa nhloko xa vuhosi emahlweni ka hosi, a ta komba vanhu ni tihosana ku xonga kakwe; hikuva a a sasekile.
12  Kambe Hosi ya Xisati Vhaxiti a hambeta a ala ku ta, a ala rito ra hosi leri ri hundziseriweke hi vatirhi va le hubyeni. Hiloko hosi yi hlundzuka ngopfu, vukarhi bya yona byi pfurha endzeni ka yona.
13  Kutani hosi yi byela vavanuna vo tlhariha lava nga ni vutivi bya minkarhi (hi ndlela leyi mhaka ya hosi yi fike emahlweni ka hinkwavo lava va wu tivaka kahle nawu ni milandzu,
14  lava a va ri ekusuhi na yona a ku ri Karixena, Xetara, Adimata, Taraxixi, Merese na Masena na Memukana, tihosana ta nkombo ta Peresiya na Meda, leti a ti nghena eka hosi, ni leti a ti tshama ku sungula emfun’weni):
15  “Hi ku landza nawu, i yini lexi faneleke xi endliwa eka Hosi ya Xisati Vhaxiti, hikuva a nga swi endlanga leswi vuriweke hi Hosi Ahasuwerusi hi ku tirhisa vatirhi va le hubyeni?”
16  Hiloko Memukana a vula leswi emahlweni ka hosi ni tihosana: “Vhaxiti lowa hosi ya xisati a nga endlanga xihoxo eka hosi ntsena, kambe u endle xihoxo ni le ka tihosana hinkwato ni vanhu hinkwavo lava va nga emigangeni hinkwayo leyi yi nga ehansi ka vulawuri bya Hosi Ahasuwerusi.
17  Hikuva mhaka leyi ya hosi ya xisati yi ta fika eka vasati hinkwavo, lerova va ta va langutela ehansi vini va vona ematihlweni ya vona, loko va ku, ‘Hosi Ahasuwerusi u vule leswaku va tisa Vhaxiti lowa hosi ya xisati emahlweni ka yena, kambe a nga tanga.’
18  Esikwini leri, tihosana ta xisati ta Peresiya na Meda, leti ti tweke mhaka leyi ya hosi ya xisati, ti ta byela tihosana hinkwato ta hosi, naswona ku ta va ni ku hlekula ko tala ni ku hlundzuka.
19  Loko swi vonaka swi ri swinene eka hosi, a yi humese rito ra vuhosi, naswona a ri tsariwe emilawini ya Peresiya na Meda, leswaku ri nga tshuki ri hundza, leswaku Vhaxiti a nga ti emahlweni ka Hosi Ahasuwerusi; naswona ku fundzheka kakwe ka le vuhosini, hosi a yi ku nyike nakulobye wakwe, wansati la antswaka ku n’wi tlula.
20  Xileriso xa nawu lexi hosi yi nga ta xi endla xi fanele xi twiwa emfun’weni wa yona hinkwawo (hikuva i wukulu), vaxisati hinkwavo va ta xixima vini va vona, lavakulu ni lavatsongo.”
21  Mhaka leyi a yi tsakisa ematihlweni ya hosi ni tihosana, hosi yi endla hi ku landza rito ra Memukana.
22  Xisweswo yi rhumela matsalwa ya vumbhoni lama tsariweke emigangeni hinkwayo leyi yi nga ehansi ka vulawuri bya hosi, emugangeni wun’wana ni wun’wana lowu nga ehansi ka vulawuri bya hosi, hi ndlela ya wona ya matsalelo, ni le ka vanhu van’wana ni van’wana hi ririmi ra vona, leswaku nuna un’wana ni un’wana a va hosana hilaha ku yaka emahlweni endlwini yakwe, naswona a vulavula hi ririmi ra vanhu va rikwavo.
2  Endzhaku ka swilo leswi, loko vukarhi bya Hosi Ahasuwerusi byi vohlile, a tsundzuka Vhaxiti ni leswi a swi endleke, ni xiboho lexi a xi endleke ku kanetana na yena.
2  Kutani malandza ya hosi, vatirheli va yona, va ku: “A va lavele hosi vanhwanyana, lava nga tiviki wanuna, vo saseka,
3  hosi a yi veke valerisi emigangeni hinkwayo leyi nga ehansi ka vulawuri bya mfumo wa yona, a va hlengelete vanhwanyana hinkwavo, lava nga tiviki wanuna, vo saseka, ekhokholweni ra Xuxani, endlwini ya vavasati lava languteriwaka hi Hegayi lowa mutsheniwa wa hosi, murindzi wa vavasati; a va va nyike swo tola swa vona.
4  Kutani nhwanyana yoloye a nga ta tsakisa mahlo ya hosi u ta va hosi ya xisati ematshan’weni ya Vhaxiti.” Mhaka leyi a yi tsakisa ematihlweni ya hosi, hiloko yi endla hi ndlela yoleyo.
5  Wanuna un’wana, la nga Muyuda, a a ri ekhokholweni ra Xuxani, vito rakwe a a ri Mordekayi n’wana wa Yayiri, n’wana wa Ximeyi, n’wana wa Kixi lowa ka Benjamini,
6  loyi a yisiweke evukhumbini ku suka eYerusalema ni vanhu lava va tekiweke lava va yisiweke evukhumbini na Yekoniya lowa hosi ya Yuda loyi Nebukadnetsara hosi ya Babilona a n’wi yiseke evukhumbini.
7  A va muhlayisi wa Hadasa, hileswaku, Estere, n’wana wa makwavo wa tata wakwe, hikuva a a nga ri na tatana kumbe manana; nhwanyana loyi a a ri ni xivumbeko xo saseka a tlhela a languteka, Mordekayi u n’wi teke a va n’wana wakwe loko ku fa tata wa yena ni mana wa yena.
8  Kuteloko rito ra hosi ni nawu wa yona swi twiwile, loko vanhwanyana vo tala va hlengeletanile ekhokholweni ra Xuxani leri languteriwaka hi Hegayi, kutani Estere a tekiwa a yisiwa endlwini ya hosi leyi languteriwaka hi Hegayi lowa murindzi wa vavasati.
9  Nhwanyana loyi a a tsakisa ematihlweni ya yena, lerova u kume musa wa rirhandzu emahlweni ka yena naswona u hatlise a n’wi nyika swo tola swakwe ni swakudya swakwe leswi faneleke ni ku n’wi nyika vanhwanyana va nkombo lava hlawuriweke endlwini ya hosi, hiloko a n’wi rhurhisa, yena ni vanhwanyana vakwe va ya endhawini leyinene ngopfu enhangeni.
10  Estere a nga vulavulanga hi varikwavo kumbe hi maxaka yakwe, hikuva Mordekayi u n’wi lerisile leswaku a nga vulavuli hi vona.
11  Siku ni siku Mordekayi a a hundza emahlweni ka xivava xa nhanga ku tiva loko Estere a hanye kahle ni leswi a a endliwa swona.
12  Loko ku fika nkarhi wa leswaku nhwanyana un’wana ni un’wana a nghena eka Hosi Ahasuwerusi endzhaku ka loko swi endleke eka yena hi ku landza xileriso xa vavasati ku ringana tin’hweti ta 12, hikuva hi yona ndlela leyi masiku ya vona yo tola a ma hetisisiwa ha yona hakatsongo-tsongo, tin’hweti ta tsevu hi mafurha ya mira ni tin’hweti ta tsevu hi mafurha ya balsama ni swo tola swa vavasati;
13  eswiyin’weni leswi nhwanyana loyi a nghena eka hosi. Hinkwaswo leswi a a swi kombela, a a nyikiwa swona, a huma enhangeni a ya endlwini ya hosi.
14  A nghena nimadyambu, nimixo a vuyela enhangeni ya vumbirhi leyi a yi languteriwa hi Xaxigazi mutsheniwa wa hosi, murindzi wa vasati lavatsongo. A a nga ti eka hosi handle ka loko hosi yi n’wi tsakela, naswona a a vitaniwa hi vito.
15  Kutani loko nkarhi wa Estere n’wana wa Abihayili, makwavo wa tata wa Mordekayi, loyi a n’wi tekeke a va n’wana wakwe, wu fika leswaku a nghena eka hosi, a nga kombelanga nchumu handle ka leswi swi vuriweke hi Hegayi mutsheniwa wa hosi, murindzi wa vavasati (nkarhi hinkwawo Estere a a hambeta a kuma tintswalo ematihlweni ya un’wana ni un’wana loyi a a n’wi vona).
16  Kutani Estere u yisiwe eka Hosi Ahasuwerusi endlwini yakwe ya vuhosi hi n’hweti ya vukhume, hileswaku, hi n’hweti ya Tebeti, elembeni ra vunkombo ra ku fuma kakwe.
17  Kutani hosi yi rhandza Estere ku tlula vavasati lavan’wana hinkwavo, lerova a kuma tintswalo letikulu ni musa wa rirhandzu emahlweni ka yona ku tlula vanhwana lavan’wana hinkwavo. Hiloko yi n’wi vehela xifunengeto xa nhloko xa vuhosi enhlokweni yakwe kutani yi n’wi endla hosi ya xisati ematshan’weni ya Vhaxiti.
18  Hosi yi endla nkhuvo lowukulu wa tihosana ta yona hinkwato ni malandza ya yona, nkhuvo wa Estere; kutani yi rivalela miganga leyi nga ehansi ka vulawuri bya hosi, yi hambeta yi humesa tinyiko hi ku ya hi rifuwo ra hosi.
19  Loko vanhwana va hlengeletiwile ra vumbirhi, Mordekayi a a tshame enyangweni ya hosi.
20  Estere a a nga vulavuli nchumu hi maxaka yakwe ni vanhu va ka vona, hilaha Mordekayi a n’wi leriseke hakona; naswona Estere a a endla leswi Mordekayi a n’wi byeleke swona, kukota loko a ha khathaleriwa hi yena.
21  Emasikwini wolawo, loko Mordekayi a ha tshame enyangweni ya hosi, Bigitana na Terexi, vatirhi vambirhi va le hubyeni ya hosi, valanguteri va tinyangwa, va hlundzuka naswona va lava ku tlhandleka voko eka Hosi Ahasuwerusi.
22  Mordekayi a tiva mhaka leyi, hi ku hatlisa a byela Estere lowa hosi ya xisati. Hiloko Estere a byela hosi hi vito ra Mordekayi.
23  Xisweswo mhaka leyi yi lavisisiwa, emakumu yi kumeka, havambirhi va hayekiwa emhandzini; endzhaku ka sweswo swi tsariwa ebukwini ya timhaka ta le masikwini ya le mahlweni ka hosi.
3  Endzhaku ka sweswo Hosi Ahasuwerusi a twarisa Hamani n’wana wa Hamedata wa Muagaga, a n’wi tlakusa naswona a veka xiluvelo xakwe xi va ehenhla ka tihosana letin’wana hinkwato leti a ti ri na yena.
2  Malandza laman’wana hinkwawo ya hosi lawa a ma ri enyangweni ya hosi a ma nkhinsama ma tiwisela eka Hamani, hikuva hosi a yi lerise tano malunghana na yena. Kambe loko ku ri Mordekayi, a a nga nkhinsami kumbe ku tiwisela ehansi.
3  Kutani malandza ya hosi lawa a ma ri enyangweni ya hosi ma ku eka Mordekayi: “Hikwalaho ka yini u honisa xileriso xa hosi?”
4  Kuteloko ma ri karhi ma vulavula na yena siku ni siku, naswona a nga ma yingisi, kutani ma byela Hamani ku vona loko mhaka ya Mordekayi yi ta tiya; hikuva a a ma byele leswaku yena i Muyuda.
5  Hiloko Hamani a hambeta a swi vona leswaku Mordekayi a a nga nkhinsami ni ku tiwisela eka yena, Hamani a hlundzuka swinene.
6  Kambe a swi n’wi nyenyetsa ematihlweni ya yena ku tlhandleka voko eka Mordekayi a ri swakwe, hikuva a va n’wi byele hi vanhu va ka va Mordekayi; kutani Hamani a sungula ku lava ndlela yo herisa Vayuda hinkwavo lava a va ri emfun’weni wa Ahasuwerusi, vanhu va ka va Mordekayi.
7  Hi n’hweti yo sungula, hileswaku, hi n’hweti ya Nisani, hi lembe ra vu-12 ra Hosi Ahasuwerusi, un’wana a hoxa Puru, hileswaku, Vuhlolotwana emahlweni ka Hamani siku ni siku ni hi n’hweti ni n’hweti, ku ya fika eka ya vu-12, hileswaku, n’hweti ya Adhara.
8  Hamani a byela Hosi Ahasuwerusi a ku: “Ku ni vanhu va muxaka wo karhi lava hangalakeke naswona va taleke exikarhi ka vanhu emigangeni hinkwayo leyi nga ehansi ka vulawuri bya mfumo wa wena; milawu ya vona yi hambanile ni ya vanhu lavan’wana hinkwavo naswona a va yi endli milawu ya hosi, a swi fanelanga leswaku hosi yi va tshika.
9  Loko swi vonaka swi ri swinene eka hosi, a ku tsariwe leswaku va lovisiwa; naswona ndzi ta hakela titalenta ta silivhere ta 10 000 emavokweni ya lava va endlaka ntirho, hi ku ti tisa evuhlayiselweni bya xuma xa hosi.”
10  Hiloko hosi yi susa xingwavila xa yona xa mfungho evokweni ra yona, yi xi nyika Hamani n’wana wa Hamedata lowa Muagaga, loyi a a venga Vayuda.
11  Kutani hosi yi byela Hamani yi ku: “Wena u nyikiwe silivhere swin’we ni vanhu, ku va endla leswi swi nga swinene ematihlweni ya wena.”
12  Kutani vamatsalana va hosi va vitaniwe hi n’hweti yo sungula hi siku ra yona ra vu-13, kutani ku tsariwa hilaha Hamani a leriseke valanguteri va hosi hakona ni tindhuna-nkulu emigangeni leyi nga ehansi ka vulawuri bya hosi, ni tihosana ta vanhu vo hambana-hambana, ta muganga wun’wana ni wun’wana lowu nga ehansi ka vulawuri bya hosi hi matsalelo ya wona, ni vanhu van’wana ni van’wana hi ririmi ra vona; ma tsariwe hi vito ra Hosi Ahasuwerusi naswona ma lemiwe hi xingwavila xa mfungho xa hosi.
13  Mapapila ma rhumeriwe hi varhumiwa ma ya emigangeni hinkwayo leyi nga ehansi ka vulawuri bya hosi, leswaku Vayuda hinkwavo va lovisiwa, va dlayiwa ni ku herisiwa, majaha ni lava va kuleke, lavatsongo ni vavasati, hi siku rin’we, hi siku ra vu-13 ra n’hweti ya vu-12, hileswaku, hi n’hweti ya Adhara, nileswaku ku phangiwa swilo swa vona.
14  Kopi ya tsalwa leri nga ta nyikeriwa ri va nawu emigangeni hinkwayo yo hambana-hambana leyi nga ehansi ka vulawuri bya hosi yi hangalasiwe eka vanhu hinkwavo, leswaku va lunghekela siku leri.
15  Varhumiwa va huma, va boheka ku hatlisa hikwalaho ka rito ra hosi, naswona nawu wu hume ekhokholweni ra Xuxani. Loko ku ri hosi na Hamani, va tshama ehansi leswaku va nwa; kambe loko ku ri muti wa Xuxani, a wu ri ni hasahasa.
