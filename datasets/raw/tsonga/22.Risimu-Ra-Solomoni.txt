4  “Waswivo! U sasekile, We-​na nhwanyana wa mina la nga nakulorhi. Waswivo! U sasekile. Mahlo ya wena ma fana ni ya matuva, enturhwini wa wena. Misisi ya wena yi fana ni ntlhambi wa timbuti leti a ti tlula-tlula ti rhelela ku suka endhawini ya tintshava ya Giliyadi.
2  Meno ya wena ma fana ni ntlhambi wa tinyimpfu leta ha ku tsemetiwaka leti vuyaka eku hlambisiweni, hinkwato ka tona ti tswalaka mahahla, leti ku nga riki na yin’we eka tona leyi holoteke.
3  Milomu ya wena yi fana ni harana ya ribungu, naswona ku vulavula ka wena ka tsakisa. Xivandla xa wena lexi nga exikarhi ka mahlo ni tindleve xi fana ni xiphemu xa grenada enturhwini wa wena.
4  Nhamu ya wena yi fana ni xihondzo xa Davhida, lexi akiweke hi maribye, lexi ku hayekiweke switlhangu swa 1 000 ehenhla ka xona, switlhangu hinkwaswo swa xirhendzevutana swa vavanuna va matimba.
5  Mavele ya wena mambirhi ma fana ni vana vambirhi, mahahla ya mhala, lama dyaka exikarhi ka makhon’wa.”
6  “Ku fikela loko rimoyana ra siku ri hunga ni mindzhuti yi baleka, ndzi ta famba ndzi ya entshaveni ya mira ni le xitsungeni xa mirhi ya risuna.”
7  “U sasekile hi ku helela, Wena nhwanyana wa mina la nga nakulorhi, naswona a wu na xivati.
8  Onge u nga ta na mina u huma eLebanoni, Oho mutekiwa, onge u nga ta na mina u huma eLebanoni. Onge u nga rhelela u xika ehenhla ka Anti-Lebanoni, enhlohlorhini ya Seniri, na Herimoni, ebyetlelweni bya tinghala, etintshaveni ta tiyingwe.
9  U endle leswaku mbilu ya mina yi ba, Oho makwerhu, mutekiwa wanga, u endle leswaku mbilu ya mina yi ba hikwalaho ka tihlo ra wena rin’wana, hi sindza ra wena rin’wana ra le nhan’wini leri lengalengaka.
10  Mawaku ku saseka ka swikombiso swa wena swa rirhandzu, Wena makwerhu, mutekiwa wanga! Swikombiso swa wena swa rirhandzu swa antswa swinene ku tlula vhinyo ni nun’hwelo wa mafurha ya wena ya mixaka hinkwayo ya swinun’hweriso!
11  Milomu ya wena yi thona xihlenge xa vulombe, Wena mutekiwa wanga. Vulombe ni ntswamba swi le hansi ka ririmi ra wena, naswona nun’hwelo wa tinguvu ta wena wu fana ni nun’hwelo wa Lebanoni.
12  Ntanga lowu biyeriweke i makwerhu, mutekiwa wanga, ntanga lowu biyeriweke, xihlovo lexi lemiweke.
13  Nhlonge ya wena i paradeyisi ya magrenada, leyi nga ni mihandzu yo hlawuleka, swimila swa henna swin’we ni swimila swa narda;
14  ximila xa narda ni safroni, rihlanga ni sinamoni swin’we ni mixaka hinkwayo ya mirhi ya risuna, mira ni timhangani swin’we ni swinun’hweriso hinkwaswo leswinene ngopfu;
15  ni xihlovo xa mintanga, xihlovo xa mati yo tenga, ni swinambyana leswi khulukaka swi huma eLebanoni.
16  Pfuka, Wena mheho ya le n’walungwini, nghena na Wena mheho ya le dzongeni. Hunga ehenhla ka ntanga wa mina. Swinun’hweriso swa yona a swi hume.” “Murhandziwa wanga a a te entangeni wakwe a ta dya mihandzu ya wona yo hlawuleka.”
8  “Mawaku loko a wu ri makwerhu, u an’we mavele ya manana! Loko a ndzo ku kuma ehandle, a ndzi ta ku ntswontswa. Vanhu a va nga ta ndzi langutela ehansi.
2  A ndzi ta famba na wena, a ndzi ta ku tisa endlwini ya manana, loyi a a tshamela ku ndzi dyondzisa. A ndzi ta ku nyika vhinyo leyi cheriweke murhi wo nun’hwela, mati lamantshwa ya mihandzu ya magrenada.
3  Voko rakwe ra ximatsi a ri ta va ehansi ka nhloko ya mina; ni voko rakwe ra xinene—a ri ta ndzi angarha.
4  “Ndzi mi hlambanyisile, N’wina vanhwanyana va Yerusalema, leswaku mi nga tshuki mi ringeta ku hlohlotela kumbe ku pfuxa rirhandzu eka mina kukondza na mina ndzi titwa ndzi swi rhandza.”
5  “I mani wansati loyi a humaka emananga, a khegele murhandziwa wakwe?” “Ndzi ku pfuxile ehansi ka muapula. Mana wa wena a a lun’wa kwalaho. Loyi a a ku veleka kwalaho a a ri ni ku lun’wa ka ku veleka.
6  “Ndzi veke ndzi va mfungho embilwini ya wena, ndzi va mfungho evokweni ra wena; hikuva rirhandzu ri ni matimba ku fana ni rifu, ku tinyiketela loku hlawulekeke a ku tsekatseki, ku fana ni Sheol. Ku hisa ka kona ku fana ni ku hisa ka ndzilo, langavi ra Yah.
7  Mati yo tala a ma swi koti ku tima rirhandzu, hambi ku ri milambu a yi nge ri khukhuli. Loko munhu o hanana hi swilo swakwe hinkwaswo swa nkoka swa le ndlwini yakwe hikwalaho ka rirhandzu, vanhu va ta n’wi langutela ehansi.”
8  “Hi ni makwerhu wa xisati lontsongo la nga riki na mavele. Xana hi ta n’wi endlela yini makwerhu wa xisati siku leri va nga ta n’wi kombela?”
9  “Loko o va rirhangu, hi ta n’wi akela xihlungwa xa silivhere; kambe loko o va nyangwa, hi ta n’wi siva hi pulanga ra mukedari.”
10  “Mina ndzi rirhangu, naswona mavele ya mina ma fana ni swihondzo. Kutani ematihlweni yakwe ndzi fana ni loyi a kumaka ku rhula.
11  “A ku ri ni nsimu ya vhinya leyi Solomoni a a ri na yona eBali-hamoni. Nsimu ya vhinya u yi nyikele eka vahlayisi. Ha un’we a a tisa mihandzu ya yona, swiphemu swa silivhere leswi ringanaka 1 000.
12  “Nsimu ya mina ya vhinya, leyi nga ya mina, yi le hansi ka mina. Leta 1 000 i ta wena, Wena Solomoni, leta 200 i ta lava va hlayisaka mihandzu ya tona.”
13  “Oho n’wina mi tshamaka emintangeni, lava mi tirhisanaka na vona va yingisa rito rakwe. Ndzi twiseni rona.”
14  “Baleka, murhandziwa wanga, u tiendla u fana ni mhala kumbe rhole ra timbavala ehenhla ka tintshava ta mirhi yo nun’hwela.”
7  “Mawaku ndlela leyi milenge ya wena yi sasekeke ha yona emaphaxanini ya wena, Wena nhwanyana la swi rhandzaka! Ku vumbeka ka mindzhumbi ya wena ku fana ni swin’wetsin’wetsi, ntirho wa mavoko ya mumpfampfarhuti.
2  Nkava wa wena i nkambana wa xirhendzevutana. Ku nga tshuki ku pfumaleka vhinyo leyi pfanganisiweke eka wona. Khwiri ra wena i nhulu ya koroni, leyi rhendzeriweke hi makhon’wa.
3  Mavele ya wena mambirhi ma fana ni marhole mambirhi, mahahla ya mhala ya ntswele.
4  Nhamu ya wena yi fana ni xihondzo xa timhondzo ta tindlopfu. Mahlo ya wena ma fana ni swidziva eHexiboni, enyangweni ya Batirabimi. Nhompfu ya wena yi fana ni xihondzo xa Lebanoni, lexi languteke etlhelo ra le Damaska.
5  Nhloko ya wena yi fana ni Karimeli, ni misisi yo leha ya nhloko ya wena yi fana ni voya lebyi pendiweke byi va bya xivunguvungu. Hosi yi bohiwa hi mihorho.
6  Mawaku ndlela leyi u sasekeke ha yona, mawaku ndlela leyi u tsakisaka ha yona, exikarhi ka mintsako leyi heleleke, Wena nhwana la rhandzekaka!
7  Xiyimo xa wena xi fana ni murhi wa ncindzu, ni mavele ya wena ma fana ni xichocho xa ncindzu.
8  Ndzi te, ‘Ndzi ta tlhandlukela emurhini wa ncindzu, leswaku ndzi ta khoma swirhabyana swa mihandzu ya ncindzu.’ Ndzi kombela leswaku mavele ya wena ma fana ni swichocho swa murhi wa vhinya, ni nun’hwelo wa nhompfu ya wena wu fana ni maapula,
9  ni malaka ya wena ma fana ni vhinyo leyinene leyi fambaka hi ku rhelela eka murhandziwa wanga, yi khuluka khwatsi emilon’wini ya lava etleleke.”
10  “Ndzi wa murhandziwa wanga, naswona yena wa ndzi navela.
11  Tana Wena murhandziwa wanga, a hi ye ensin’wini; a hi tshame exikarhi ka swimila swa henna.
12  A hi pfuke nimpundzu swinene hi ya emasin’wini ya vhinya, leswaku hi vona loko vhinya yi hlukile, yi rhumbukile yi pfuleka, mirhi ya grenada yi hlukile. Kwalaho ndzi ta ku nyika swikombiso swa mina swa rirhandzu.
13  Timandrake ti humese nun’hwelo wa tona, naswona ku ni mihandzu ya mixaka hinkwayo yo hlawuleka etindleleni to nghena ha tona. Letintshwa ni ta khale, Wena murhandziwa wanga, ndzi ku hlengeletele tona.
6  “Xana murhandziwa wa wena u ye kwihi, Wena la sasekeke ngopfu exikarhi ka vavasati? Xana murhandziwa wa wena u hundzulukele kwihi, leswaku hi ta ku lavisa yena?”
2  “Murhandziwa wanga u rhelele entangeni wakwe, emintangeni ya mirhi yo nun’hwela, leswaku a ya risa exikarhi ka mintanga, ni ku kha makhon’wa.
3  Ndzi wa murhandziwa wanga, ni murhandziwa wanga i wa mina. U risa exikarhi ka makhon’wa.”
4  “U sasekile, Wena nhwanyana la nga nakulorhi, ku fana ni Muti wo Tsakisa, u languteka ku fana na Yerusalema, u xiximeka ku fana ni mavuthu lama hlengeletaneke emijekweni.
5  Susa mahlo ya wena eka mina, hikuva ma ndzi chavisile. Misisi ya wena yi fana ni ntlhambi wa timbuti leti a ti tlula-tlula ti rhelela ku suka eGiliyadi.
6  Meno ya wena ma fana ni ntlhambi wa tinyimpfu lowu vuyaka eku hlambisiweni, hinkwato ka tona ti tswalaka mahahla, ku nga riki na yin’we eka tona leyi holoteke.
7  Xivandla xa wena lexi nga exikarhi ka mahlo ni tindleve ta wena xi fana ni xiphemu xa grenada enturhwini wa wena.
8  Ku nga ha va ni tihosi ta xisati ta 60 ni vasati lavatsongo va 80 ni vanhwanyana lava nga hlayekiki.
9  Ku ni un’we la nga tuva ra mina, la pfumalaka xisandzu wa mina. Ku ni un’we la nga wa mana wakwe. Hi loyi a tengeke eka loyi a n’wi velekeke. Vanhwanyana va n’wi vonile, kutani va n’wi vula la tsakeke; tihosi ta xisati ni vasati lavatsongo va n’wi dzunisile,
10  ‘I mani wansati loyi la langutaka ehansi ku fana ni vurhonga, la sasekeke ku fana ni n’weti lowu thwaseke, la tengeke ku fana ni dyambu leri vangamaka, la xiximekaka ku fana ni mavuthu lama hlengeletaneke emijekweni?’”
11  “Ndzi rhelele ndzi ya entangeni wa mirhi ya timanga, ku vona swihluke enkoveni, ku vona loko murhi wa vhinya wu hlukile, kumbe loko mirhi ya grenada yi hlukile.
12  Ndzi nga si swi tiva, moya-xiviri wa mina a wu ndzi veke emakalichini ya vanhu lava swi rhandzaka.”
13  “Vuya, vuya, Wena Muxulami! Vuya, vuya, leswaku hi ku vona!” “Xana mi vona yini eka Muxulami?” “Nchumu lowu fanaka ni ncino wa mixaxa yimbirhi!”
5  “Ndzi tile entangeni wa mina, Wena makwerhu, mutekiwa wanga. Ndzi khe mira ya mina swin’we ni mirhi ya mina yo nun’hwela. Ndzi dye xihlenge xa mina swin’we ni vulombe bya mina; ndzi nwe vhinyo ya mina swin’we ni ntswamba wa mina.” “Dyanani, N’wina vanakulorhi! Nwanani mi dakwa hi swikombiso swa rirhandzu!”
2  “Ndzi etlele, kambe mbilu ya mina yi xalamukile. Ku ni mpfumawulo wa ku gongondza ka murhandziwa wanga!” “Ndzi pfulele, Wena makwerhu wa xisati, Wena nhwanyana wa mina la nga nakulorhi, tuva ra mina, la pfumalaka xisandzu wa mina! Hikuva nhloko ya mina yi tele mberha, miluko ya misisi ya mina yi tele mathonsi ya nivusiku.”
3  “‘Ndzi hluvule nguvu ya mina yo leha. Xana ndzi nga tlhela ndzi yi ambala? Ndzi hlambe milenge. Xana ndzi nga tlhela ndzi yi thyakisa?’
4  Murhandziwa wanga u humese voko rakwe embhoveni ya nyangwa, kutani swirho swa mina swa le ndzeni swi tlhavekile endzeni ka mina.
5  Mina ndzi pfukile, ndzi ya pfulela murhandziwa wanga, mavoko ya mina ma thona mira ni tintiho ta mina ti thona xihalaki xa mira, ehenhla ka mimbhovo ya mpfungura.
6  Mina ndzi n’wi pfulerile murhandziwa wanga, kambe murhandziwa wanga u ndzi fularherile, u hundzile. Moya-xiviri wa mina wu humile eka mina loko a vulavula. Ndzi n’wi lavile, kambe a ndzi n’wi kumanga. Ndzi n’wi vitanile, kambe a nga ndzi hlamulanga.
7  Varindzi lava a va rhendzeleka ni muti va ndzi kumile. Va ndzi ba, va ndzi vavisa. Varindzi va marhangu va ndzi hluvule leswi a ndzi titsondzele hi swona.
8  “Ndzi mi hlambanyisile, N’wina vanhwanyana va Yerusalema, leswaku loko mi kuma murhandziwa wanga, n’wi byeleni leswaku ndzi vabyisiwa hi rirhandzu.”
9  “Xana murhandziwa wa wena u va tlula njhani varhandziwa van’wana, Wena la sasekeke ngopfu exikarhi ka vavasati? Xana murhandziwa wa wena u va tlula njhani varhandziwa van’wana, leswi u hi hlambanyiseke hi ndlela leyi?”
10  “Murhandziwa wanga wa vangama naswona i wa ribungwana, u hlawuleke ngopfu eka lava 10 000.
11  Nhloko yakwe i nsuku, nsuku lowu tengisiweke. Miluko ya misisi yakwe i swichocho swa ncindzu. Misisi yakwe ya ntima yi fana ni wukuwuku.
12  Mahlo yakwe ma fana ni matuva emigerhweni ya mati, lama hlambaka hi ntswamba, ma tshamaka endzeni ka tirhimi.
13  Marhama yakwe ma fana ni ntanga wa mirhi yo nun’hwela, swihondzo swa mintsembyana leyi nun’hwelaka. Milomu yakwe i makhon’wa, lama thonaka xihalaki xa mira.
14  Mavoko yakwe i tinhonga ta nsuku, leti taleke krisolita. Khwiri rakwe i xiphepherhele xa timhondzo ta tindlopfu lexi funengetiweke hi tisafiri.
15  Milenge yakwe i tiphuphu ta mavula leti sekeriweke enkotlotweni wa nsuku lowu tengisiweke. Ku languteka kakwe ku fana ni Lebanoni, ku hlawuleke ku fana ni mikedari.
16  Malaka yakwe i ku nyanganya lokukulu, naswona hinkwaswo leswi n’wi rhendzeleke swa naveleka. Loyi i murhandziwa wanga, loyi i nakulorhi la nga mufana, N’wina vanhwanyana va Yerusalema.”
1  Risimu leri dumeke, ku nga ra Solomoni:
2  “Onge a nga ndzi ntswontswa hi ku ntswontswa ka nomu wakwe, hikuva swikombiso swa wena swa rirhandzu swa antswa ku tlula vhinyo.
3  Hikuva mafurha ya wena i manene ku humesa nun’hwelo. Vito ra wena ri fana ni mafurha loko ma chuluriwa. Hi yona mhaka leyi vanhwanyana va ku rhandzaka.
4  Ndzi koke; a hi tsutsume. Hosi yi ndzi tise emakamareni ya yona ya le mpfungwe! A hi tsake, hi khana ha wena. A hi vule swikombiso swa wena swa rirhandzu leswi tlulaka vhinyo. Va ku rhandze hilaha ku faneleke.
5  “Ndzi nhwanyana wa ntima, kambe ndza languteka, N’wina vanhwanyana va Yerusalema, ku fana ni mintsonga ya Kedari, ni malapi ya ntsonga wa Solomoni.
6  Mi nga ndzi languti leswi ndzi nga dzwihala, hikuva dyambu ri ndzi kumile. Vana va manana va ndzi hlundzukerile; va ndzi vekile ku va muhlayisi wa masimu ya vhinya, hambileswi ndzi nga yi hlayisangiki nsimu ya vhinya leyi a yi ri ya mina.
7  “Wena loyi moya-xiviri wa mina wu ku rhandzeke, ndzi byele laha u riselaka kona, laha u vundzisaka kona ntlhambi ninhlikanhi. Ha yini ndzi fanele ndzi fana ni wansati la funengetiweke hi tinguvu ta nkosi exikarhi ka mintlhambi ya vanghana va wena?”
8  “Loko u nga swi tivi, Wena la sasekeke ngopfu exikarhi ka vavasati, landzelela mikondzo ya ntlhambi wa tinyimpfu, u byisa swimbutana swa wena etlhelo ka titabernakela ta varisi.”
9  “Ndzi ku fanise ni hanci ya mina emakalichini ya Faro, Wena nhwanyana la nga nakulorhi.
10  Marhama ya wena ma languteka exikarhi ka miluko ya misisi, nhamu ya wena engotini ya vusenga.
11  Hi ta ku endlela vuhlalu bya nsuku, swin’we ni tikunupu ta silivhere.”
12  “Loko ntsena hosi yi ri etafuleni ra yona ra xirhendzevutana, murhi wa mina wa narda wu humese nun’hwelo wa wona.
13  Murhandziwa wanga u fana ni nkwama wa mira eka mina; u ta etlela exikarhi ka mavele ya mina nivusiku.
14  Murhandziwa wanga u fana ni xichocho xa henna eka mina, exikarhi ka masimu ya vhinya ya Eni-gedi.”
15  “Waswivo! U sasekile, Wena nhwanyana la nga nakulorhi. Waswivo! U sasekile. Mahlo ya wena ma fana ni ya matuva.”
16  “Waswivo! U sasekile, murhandziwa wanga, naswona wa tsakisa. Ni mubedo wa hina i wa switluka.
17  Timhandzi ta yindlu ya hina leyikulu i mikedari, timhandzi ta hina ta lwangu i mirhi ya yunipa.
2  “Mina ndzo va safroni ya le rivaleni ra le ribuweni, khon’wa ra le timbaleni ta le hansi.”
2  “Ku fana ni khon’wa exikarhi ka mfava wa mitwa, u tano nhwanyana wa mina la nga nakulorhi exikarhi ka vanhwanyana.”
3  “Ku fana ni muapula exikarhi ka mirhi ya khwati, u tano murhandziwa wanga exikarhi ka majaha. Ndzhuti wakwe ndza tshwa hi ku wu navela, kutani loko ndzi tshame ehansi, mbhandzu wakwe wu endliwe wu tsokombela emalakeni ya mina.
4  U ndzi tise endlwini ya vhinyo, ni mujeko wakwe lowu a wu ri ehenhla ka mina a ku ri rirhandzu.
5  Ndzi phyuphyiseni hi mukhusu wa madiriva, ndzi nyikeni maapula ndzi dya; hikuva ndzi vabyisiwa hi rirhandzu.
6  Voko rakwe ra ximatsi ri le hansi ka nhloko ya mina; ni voko rakwe ra xinene—ra ndzi angarha.
7  Ndzi mi hlambanyisile, N’wina vanhwanyana va Yerusalema, hi timhala ta matswele kumbe timbavala, leswaku mi nga tshuki mi ringeta ku hlohlotela kumbe ku pfuxa rirhandzu eka mina kukondza na mina ndzi titwa ndzi swi rhandza.
8  “Mpfumawulo wa murhandziwa wanga! Waswivo! Loyi wa ta, u tlula ehenhla ka tintshava, u tlula ehenhla ka switsunga.
9  Murhandziwa wanga u fana ni mhala kumbe marhole ya timbavala. Waswivo! Loyi u yime endzhaku ka khumbi, a honolela emafasitereni, a hlometela hi swo siva fasitere.
10  Murhandziwa wanga u ndzi hlamurile, a ku, ‘Pfuka, wena nhwanyana la nga nakulorhi, wena la sasekeke wa mina, u humela ehandle.
11  Hikuva waswivo, nguva ya mpfula yi hundzile, maboboma ya mpfula ma herile, ma fambile.
12  Tiko ri rhumbukile, nkarhi wa ku tshena mirhi ya vhinya wu fikile, naswona rito ra gugurhwana ri twiwile etikweni ra hina.
13  Loko ku ri nkuwa, wu ni muvala lowu wupfeke wa makuwa ya wona yo sungula; ni mirhi ya vhinya yi baleka swiluva, yi humese nun’hwelo wa yona. Pfuka, tana, Wena nhwanyana la nga nakulorhi, la sasekeke wa mina, u humela ehandle.
14  Oho tuva ranga leri nga emabakweni ya ribye, endhawini leyi tumbeleke ya ndlela leyi nga xiganga, ndzi kombe xivumbeko xa wena, ndzi twise rito ra wena, hikuva rito ra wena ra tsakisa ni xivumbeko xa wena xa languteka.’”
15  “Hi khomeleni tinhlati, tinhlati letitsongo leti onhaka masimu ya vhinya, tanihi leswi masimu ya hina ya vhinya ma balekaka swiluva.”
16  “Murhandziwa wanga i wa mina, na mina ndzi wa yena. U risa exikarhi ka makhon’wa.
17  Ku fikela loko ku va ni rimoyana ra siku ni mindzhuti yi balekile, hundzuluka, Wena murhandziwa wanga; fana ni mhala kumbe marhole ya timbavala lama nga ehenhla ka tintshava leti avaneke.
3  “Esangweni ra mina nivusiku a ndzi lava loyi moya-xiviri wa mina wu n’wi rhandzeke. Ndzi n’wi lavile, kambe a ndzi n’wi kumanga.
2  Ndzi kombela ku pfuka, ndzi rhendzeleka ni muti; eswitarateni ni le mintsendzeleni, inge ndzi lava loyi moya-xiviri wa mina wu n’wi rhandzeke. Ndzi n’wi lavile, kambe a ndzi n’wi kumanga.
3  Varindzi lava a va rhendzeleka ni muti va ndzi kumile, ‘Xana mi n’wi vonile loyi moya-xiviri wa mina wu n’wi rhandzeke?’
4  A ndzi nga si va hundza loko ndzi kuma loyi moya-xiviri wa mina wu n’wi rhandzeke. Ndzi n’wi khoma, ndzi nga n’wi tshiki, ku fikela loko ndzi n’wi tisa endlwini ya manana ni le kamareni ra le mpfungwe ra loyi a a ndzi tikile.
5  Ndzi mi hlambanyisile, N’wina vanhwanyana va Yerusalema, hi timhala ta matswele kumbe timbavala, leswaku mi nga tshuki mi ringeta ku hlohlotela kumbe ku pfuxa rirhandzu eka mina kukondza na mina ndzi titwa ndzi swi rhandza.”
6  “I yini nchumu lowu wu humaka emananga ku fana ni mapapa ya musi, lowu nun’hwelaka mira ni mirhi ya risuna, ni mixaka hinkwayo ya mapa lama nga ni fendlele ra muxavisi?”
7  “Waswivo! I sangu rakwe, leri nga ra Solomoni. Ri rhendzeriwe hi vavanuna va 60 lava nga ni matimba, lava humaka eka vavanuna lava nga ni matimba va Israyele,
8  hinkwavo ka vona va khome banga, va dyondzisiwe enyimpini, ha un’we a ri ni banga endzhumbini wakwe hikwalaho ka ku chava nivusiku.”
9  “I xitshamo lexi pfalekeke ematlhelo lexi Hosi Solomoni a tiendleleke xona hi mirhi ya Lebanoni.
10  Milenge ya xona u yi endle hi silivhere, swiseketelo swa xona u swi endle hi nsuku. Switshamo swa xona u swi endle hi voya lebyi pendiweke byi va bya xivunguvungu, endzeni ka xona xi khavisiwe kahle hi vanhwanyana va Yerusalema.”
11  “N’wina vanhwanyana va Siyoni, humani mi vona, Hosi Solomoni a ri ni harhi leyi mana wakwe a n’wi lukeleke yona hi siku ra ku teka kakwe ni hi siku ra ku tsaka ka mbilu yakwe.”
