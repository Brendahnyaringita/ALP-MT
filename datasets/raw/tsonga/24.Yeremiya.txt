10  Twanani rito leri Yehovha a ri vuleke ku lwa na n’wina, N’wina yindlu ya Israyele.
2  Yehovha u te: “Mi nga tshuki mi dyondza ndlela ya matiko nikatsongo, naswona mi nga chavisiwi hi swikombiso swa le matilweni, hikuva matiko ma swi chava.
3  Hikuva leswi toloveriweke hi vanhu i moya ntsena, i murhi ntsena wa le khwatini lowu munhu a nga wu tsema, ntirho wa mavoko ya muvatli lowu endliweke hi xiove xo vatla.
4  Munhu u xi sasekisa hi silivhere ni nsuku. Va swi tiyisa hi swipikiri ni hi tihamula, leswaku ni xin’we xi nga tsekatseki.
5  Swi fana ni lexi chavisaka swiharhi ensin’wini ya marhakarhaka, a xi vulavuli. Kunene swa rhwariwa hikuva a swi swi koti ku ba magoza. Mi nga swi chavi, hikuva a swi nge endli nchumu xa khombo, kasi ku tlula kwalaho, a swi swi koti ku endla nchumu lowunene.”
6  Oho Yehovha, a nga kona nikatsongo la fanaka na wena. U nkulu, naswona vito ra wena ri ni matimba lamakulu.
7  A nga kona loyi a nga ta ka a nga ku chavi, Wena Hosi ya matiko, swa ku fanela sweswo; hikuva exikarhi ka hinkwavo lavo tlhariha va matiko ni le xikarhi ka vuhosi bya vona a nga kona nikatsongo la fanaka na wena.
8  Naswona hi nkarhi lowu fanaka va tikomba va ri lava nga anakanyiki, va ri lava hungukeke. Murhi i xikhongotelo xa vuhava ntsena.
9  Ku tisiwa silivhere leyi endliweke swiphepherhele yi huma eTaraxixi, ni nsuku lowu humaka eUfazi, wa la tivaka ntirho wa mavoko ni wa la tirhaka hi nsimbi; swiambalo swa vona i swa ngoti ya wasi ni voya lebyi pendiweke byi va bya xivunguvungu. Hinkwaswo swi endliwe hi vanhu lava nga ni vuswikoti.
10  Kambe entiyisweni Yehovha i Xikwembu. I Xikwembu lexi hanyaka ni Hosi hilaha ku nga riki na makumu. Misava yi ta ninginika hikwalaho ka ku hlundzuka kakwe, naswona ku hava matiko lama nga ta tiyela xigwevo xakwe.
11  N’wina mi ta va byela mi ku: “Swikwembu leswi nga ma endlangiki matilo ni misava hi swona leswi nga ta lova emisaveni ni le hansi ka matilo lawa.”
12  I Muendli wa misava hi matimba yakwe, Loyi a simekaka tiko leri noneke ri tiya hi vutlhari byakwe, Loyi a andlaleke matilo hi ku twisisa kakwe.
13  Hi rito ra yena u pfilunganya mati ematilweni, a tlhela a tlhandlukisa hunguva ku suka emakun’wini ya misava. U endle ni migerho ya mpfula, naswona u humesa mheho eswitlatini swakwe.
14  Vanhu hinkwavo va endle handle ko anakanya onge hiloko va nga tivi. Kunene un’wana ni un’wana la tirhaka hi nsimbi u ta titwa a tsongahatekile hikwalaho ka xifaniso lexi vatliweke; hikuva xifaniso xa yena lexi endliweke hi ku n’okisiwa i mavunwa, naswona a xi na moya.
15  I vuhava, i ntirho wa ku vungunya. Swi ta lova enkarhini lowu swi nga ta nyikiwa nyingiso ha wona.
16  Loyi a nga Xiavelo xa Yakobe a nga fani ni swilo leswi, hikuva i Muvumbi wa swilo hinkwaswo, naswona Israyele i nhonga ya ndzhaka yakwe. Vito ra yena i Yehovha wa mavuthu.
17  Hlengeleta emisaveni ndzhwalo wa wena lowu bohiweke, Wena wansati la tshamaka a ri emaxangwini.
18  Hikuva Yehovha u te: “Waswivo, ndzi cukumeta vaaki va la misaveni enkarhini lowu, ndzi ta va vangela ku karhateka leswaku va swi kumisisa.”
19  Khombo eka mina hikwalaho ka leswi ndzi weke! Nkhavi wa mina wa vabyisa. Mina ndzi te: “Hakunene loku i ku vabya ka mina, ndzi ta ku rhwala.
20  Ntsonga wa mina wu phangiwile, ni tintambu ta mina ta ntsonga ti tsemiwe hi le xikarhi. Vana va mina va fambe va ndzi siya, a va ha ri kona. A nga ha ri kona loyi a anamisaka ntsonga wa mina kumbe la yimisaka malapi ya mina ya ntsonga.
21  Hikuva varisi va endle handle ko anakanya, naswona a va n’wi lavanga Yehovha. Hi yona mhaka leyi va nga endlangiki hi ku twisisa, ni swifuwo swa vona hinkwaswo leswi nga eku dyeni swi hangalasiwile.”
22  Yingisa! Xiviko! Xi fikile, ni swigingi leswikulu leswi humaka etikweni ra le n’walungwini, leswaku swi ta endla miti ya Yuda yi va rhumbi, byetlelo bya timhungubye.
23  Oho Yehovha, ndzi swi tiva kahle leswaku ndlela ya munhu wa la misaveni a yi le ka yena. Munhu loyi a fambaka a nga ka a nga wu kongomisi nkondzo wa yena.
24  Hambiswiritano, ndzi lulamise hi vuavanyisi, Wena Yehovha; ku nga ri hi ku hlundzuka ka wena, leswaku u nga ndzi herisi.
25  Chululela vukarhi bya wena ehenhla ka matiko lama ku honiseke, ni le henhla ka mindyangu leyi yi nga ri vitanangiki vito ra wena. Hikuva va dye Yakobe. Ina, va n’wi dyile, naswona va hambeta va n’wi lovisa; naswona va lovise ndhawu yakwe yo tshama eka yona.
4  “Loko wo vuya, Wena Israyele,” ku vula Yehovha, “u ta vuyela eka mina. Loko wo susa swilo swa wena swo nyenyetsa hikwalaho ka mina, kutani a wu nge fambi ku fana ni mubaleki.
2  Kunene loko wo hlambanya u ku, ‘Leswi Yehovha a hanyaka hi ntiyiso, hi vululami ni hi ku tshembeka,’ entiyisweni matiko ma ta tikatekisa ha yena, naswona ma ta tibuma ha yena.”
3  Hikuva Yehovha u byele vanhu va Yuda na Yerusalema a ku: “Rimani misava leyi rimekaka, mi nga tshameli ku byala exikarhi ka mitwa.
4  Yimbani eka Yehovha, mi susa minsuvu ya timbilu ta n’wina, n’wina vanhu va Yuda ni vaaki va Yerusalema; leswaku vukarhi bya mina byi nga humi ku fana ni ndzilo, kunene byi hisa ku nga ri na munhu wo byi tima, hikwalaho ka vubihi bya mintirho ya n’wina.”
5  Tivisani Yuda, mi swi twarisa eYerusalema, mi swi vula naswona mi yimba nanga etikweni hinkwaro. Huwelelani hilaha ku twalaka mi ku: “Hlengeletanani, naswona a hi ngheneni emitini leyi tiyisiweke.
6  Tlakusani xikombiso hi tlhelo ra Siyoni. Lunghiselelani xisirhelelo. Mi nga yimi mi ku whii!” Hikuva ku ni khombo leri ndzi ri tisaka ri huma en’walungu, ku wa lokukulu.
7  U tlhandlukile ku fana ni nghala ekhwatini ra yona, naswona loyi a lovisaka matiko u sukile; u humile endhawini yakwe leswaku a endla tiko ra wena ri va xihlamariso. Miti ya wena yi ta wa yi va marhumbi, ku nga ha vi na muaki.
8  Hikwalaho ka leswi, tikhameni hi nguvu yo khwaxa. Tibeneni swifuva mi rila, hikuva ku hlundzuka lokukulu ka Yehovha a ku tlhelanga eka hina.
9  “Kutani esikwini rero,” ku vula Yehovha, “mbilu ya hosi yi ta lova, ni mbilu ya tihosana; kunene ni vaprista va ta hlamala, ni vaprofeta va ta hlamala.”
10  Hiloko ndzi ya emahlweni ndzi ku: “Oho, Wena Yehovha, Hosi leyi Lawulaka! Entiyisweni u va xise hi ku helela vanhu lava na Yerusalema, u ku, ‘Ku rhula ku ta va ka n’wina,’ naswona banga ri fike eka moya-xiviri.”
11  Enkarhini wolowo ku ta byeriwa vanhu lava na Yerusalema: “Ku ni mheho leyi hisaka ya tindlela leti wupfeke emananga endleleni leyi yaka eka nhwanyana wa vanhu va mina; a hi ya ku peperha kumbe ya ku basisa.
12  Mheho leyikulu yi ta eka mina yi huma eka lava. Kutani ndzi ta va byela vuavanyisi.
13  Waswivo! Yena u ta humelela ku fana ni mapapa ya mpfula, ni makalichi yakwe ma fana ni xidzedze. Tihanci takwe ti ni rivilo swinene ku tlula magama. Khombo eka hina, hikuva hi phangeriwile!
14  Hlantswa mbilu ya wena yi basa evubihini lebyikulu, Wena Yerusalema, leswaku u ponisiwa. Xana miehleketo ya wena leyi hoxeke yi ta tshama eka wena ku fikela rini?
15  Hikuva rito ri vulavula ri ri eDani naswona ri twarisa leswi twisaka ku vava endhawini ya tintshava ya Efrayimi.
16  Vulavulani ha swona, ina, ematikweni. Swi twariseni ku lwa na Yerusalema.” “Varindzi va ta va huma etikweni ra le kule, naswona va ta humesa rito ra vona ehenhla ka miti ya Yuda.
17  Ku fana ni varindzi va nhova va lwa na yena ematlhelweni hinkwawo, hikuva u ndzi xandzukerile,” ku vula Yehovha.
18  “Ndlela ya wena ni ku tirhisana ka wena—swi ta nyikiwa wena. Leri i khombo eka wena, hikuva ra bava; hikuva ri fike embilwini ya wena.”
19  Oho marhumbu yanga, marhumbu yanga! Ndzi ni switlhavi leswikulu emakhumbini ya mbilu ya mina. Mbilu ya mina yi tlhavekile endzeni ka mina. A ndzi swi koti ku miyela, hikuva moya-xiviri wa mina wu twe mpfumawulo wa nanga, hungwe ra nyimpi.
20  Ku huweleriwa ku wa ehenhla ka ku wa, tiko hinkwaro ri phangiwile. Hi xitshuketa mintsonga ya mina yi phangiwile, malapi ya ntsonga wa mina hi nkarhinyana.
21  Xana ndzi ta tshamela ku vona xikombiso ku fikela rini ni ku twa mpfumawulo wa nanga?
22  Hikuva vanhu va mina i swiphukuphuku. A va ndzi lemukanga. I vana lava nga tlharihangiki; naswona a va twisisi. Va tlharihile eku endleni ka leswo biha, kambe kahle-kahle a va swi tivi ku endla leswinene.
23  Ndzi langute tiko, kutani waswivo, a ri nga ri na nchumu, ri onhakile; ni matilo, ku vonakala ka wona a ku nga ha ri kona.
24  Ndzi vone tintshava, kutani waswivo, a ti ninginika ni switsunga hinkwaswo a swi tsekatsekisiwa.
25  Ndzi languta, kutani waswivo, a ku ri hava munhu wa la misaveni, ni swivumbiwa leswi hahaka swa matilo a swi balekile hinkwaswo.
26  Ndzi languta, kutani waswivo, ntanga wa mihandzu a wu ri mananga, ni miti hinkwayo ya wona a yi hirimuxiwile. A swi endliwa hi Yehovha, hikwalaho ka ku hlundzuka kakwe lokukulu.
27  Hikuva Yehovha u te: “Tiko hinkwaro ri ta va rhumbi, xana a ndzi nge ri herisi hi ku helela?
28  Hikwalaho ka leswi tiko ri ta rila, kunene ni matilo ya le henhla ma ta va munyama. Hikuva ndzi vulavurile, ndzi xiyile, naswona a ndzi tisolanga, naswona a ndzi nge tlheli eka swona.
29  Muti hinkwawo wa baleka hikwalaho ka mpfumawulo wa vagadi va tihanci ni lava copaka hi vurha. Va nghene emakhwatini, va tlhandlukele ni le maribyeni. Muti wun’wana ni wun’wana wu siyiwile, a ku na munhu la tshamaka eka yona.”
30  Leswi sweswi u phangeriweke, xana u ta endla yini, tanihi leswi a wu ambala swa ribungu, tanihi leswi a wu vehela swin’wetsin’wetsi swa nsuku, tanihi leswi a wu kurisa mahlo ya wena hi pende ya ntima? Ku tisasekisa ka wena a ku ri ka hava. Lava va ku navelaka va ku bakanyile; va tshamela ku lava moya-xiviri wa wena.
31  Hikuva ndzi twe rito leri fanaka ni ra wansati la vabyaka, maxangu yo fana ni ya wansati la velekaka n’wana wakwe wo sungula, rito ra nhwanyana wa Siyoni la hefemutekaka a lava moya. U tshamela ku pfula swandla swakwe: “Khombo eka mina, hikuva moya-xiviri wa mina wu karhele hi vadlayi!”
26  Eku sunguleni ka ku fuma ka Yoyakimi n’wana wa Yosiya, hosi ya Yuda, ku fike rito leri ri huma eka Yehovha, ri ku:
2  “Yehovha u te, ‘Yima exivaveni xa yindlu ya Yehovha, kutani malunghana ni miti hinkwayo ya Yuda leyi taka ku ta nkhinsama endlwini ya Yehovha u fanele u vulavula marito hinkwawo lawa ndzi nga ta ku lerisa ku ma vulavula eka yona. U nga susi rito ni rin’we.
3  Kumbexana va ta yingisa kutani va tlhela, un’wana ni un’wana endleleni yakwe yo biha, kutani ndzi ta tisola hi khombo leri ndzi ehleketaka ku va tisela rona, hikwalaho ka vubihi bya swiendlo swa vona.
4  Kutani u ta va byela u ku: “Yehovha u te, ‘Loko mi nga ndzi yingisi, mi nga fambi enawini wa mina lowu ndzi wu vekeke emahlweni ka n’wina,
5  hi ku yingisa marito ya malandza ya mina lama nga vaprofeta, lawa ndzi ma rhumaka eka n’wina, ndzi pfuka ka ha ri mpundzu swinene ndzi ma rhuma, lawa mi nga ma yingisangiki,
6  hikwalaho, ndzi ta endla yindlu leyi yi fana ni ya le Xilo, kutani muti lowu ndzi wu endla wu va ndzhukano eka matiko hinkwawo ya misava.’”’”
7  Kutani vaprista ni vaprofeta ni vanhu hinkwavo va sungula ku twa Yeremiya a vulavula marito lawa endlwini ya Yehovha.
8  Kuteloko Yeremiya a heta ku vulavula hinkwaswo leswi Yehovha a n’wi leriseke leswaku a swi byela vanhu hinkwavo, vaprista ni vaprofeta ni vanhu hinkwavo va n’wi khoma, va ku: “Entiyisweni u ta fa.
9  Ha yini u profete hi vito ra Yehovha, u ku, ‘Yindlu leyi yi ta fana ni ya le Xilo, naswona muti lowu wu ta onhiwa wu nga ha vi na vaaki’?” Hiloko vanhu hinkwavo va hambeta va hlengeletana eka Yeremiya endlwini ya Yehovha.
10  Hi ku famba ka nkarhi tihosana ta Yuda ti twa marito lawa, kutani ti huma endlwini ya hosi ti ya endlwini ya Yehovha hiloko ti tshama evunghenweni bya nyangwa leyintshwa ya Yehovha.
11  Kutani vaprista ni vaprofeta va byela tihosana ni vanhu hinkwavo va ku: “Munhu loyi u faneriwa hi ku avanyiseriwa rifu, hikuva u profete malunghana ni muti lowu hilaha mi swi tweke hakona hi tindleve ta n’wina.”
12  Hiloko Yeremiya a byela tihosana hinkwato ni vanhu hinkwavo a ku: “Ndzi rhumiwe hi Yehovha leswaku ndzi profeta marito hinkwawo lawa mi ma tweke, malunghana ni yindlu leyi ni muti lowu.
13  Sweswi endlani tindlela ta n’wina ni swiendlo swa n’wina swi va swinene, yingisani rito ra Yehovha Xikwembu xa n’wina, kutani Yehovha u ta tisola hikwalaho ka khombo leri a ri vuleke eka n’wina.
14  Loko ku ri mina, maswivo, ndzi le vokweni ra n’wina. Ndzi endleni hi ku ya hi leswinene ni hi ku ya hi leswi lulameke ematihlweni ya n’wina.
15  Ntsena mi fanele mi tiva swinene leswaku, loko mi ndzi dlaya, mi veka ngati leyi nga riki na nandzu ehenhla ka n’wina ni le henhla ka muti lowu ni le henhla ka vaaki va wona, entiyisweni Yehovha u ndzi rhumele eka n’wina leswaku ndzi vula marito lawa hinkwawo etindleveni ta n’wina.”
16  Hiloko tihosana ni vanhu hinkwavo va byela vaprista ni vaprofeta va ku: “Munhu loyi a nga faneriwanga hi ku avanyiseriwa rifu, hikuva u vulavule na hina hi vito ra Yehovha Xikwembu xa hina.”
17  Ku tlula kwalaho, vakulukumba van’wana va tiko va suka va yima kutani va byela nhlengeletano hinkwayo ya vanhu va ku:
18  “Mikiya wa le Morexeti a a ri karhi a profeta emasikwini ya Hezekiya hosi ya Yuda kutani a byela vanhu hinkwavo va Yuda a ku, ‘Yehovha wa mavuthu u te: “Siyoni u ta rimiwa kukota nsimu, kasi Yerusalema yena u ta va tinhulu ta marhumbi, kutani ntshava ya Yindlu yi ta va ya tindhawu leti tlakukeke ta khwati.”’
19  Xana Hezekiya hosi ya Yuda ni hinkwavo va le Yuda va n’wi dlayile? Xana a nga n’wi chavanga Yehovha kutani a kombela Yehovha hi matimba, lerova Yehovha a tisola hikwalaho ka khombo leri a ri vuleke eka vona? Hikwalaho hi tilulamisela khombo lerikulu eka mimoya-xiviri ya hina.
20  “Kutani a ku ri ni munhu un’wana loyi a a profeta hi vito ra Yehovha, Yuriya n’wana wa Xemaya wa le Kiriyati-yeyarimi. Hiloko a profeta ku lwisana ni muti lowu ni ku lwisana ni tiko leri hi ku ya hi marito hinkwawo ya Yeremiya.
21  Kutani Hosi Yoyakimi ni vavanuna vakwe va matimba ni tihosana va twa marito yakwe, hiloko hosi yi lava ku n’wi dlaya. Loko Yuriya a swi twa, a khomiwa hi ku chava kutani a baleka a ya aEgipta.
22  Kambe Hosi Yoyakimi a rhuma vavanuna aEgipta, Elinathani n’wana wa Akibora ni vavanuna lavan’wana va ya aEgipta.
23  Hiloko va humesa Yuriya aEgipta va n’wi yisa eka Hosi Yoyakimi, loyi a nga fika a n’wi dlaya hi banga kutani a hoxa ntsumbu wakwe esirheni ra vana va vanhu.”
24  Ku tlula kwalaho, voko ra Ahikama n’wana wa Xafani ri va na Yeremiya, leswaku a nga nyiketiwi evokweni ra vanhu leswaku va n’wi dlaya.
11  Rito leri fikeke eka Yeremiya ri huma eka Yehovha, ri ku:
2  “Twanani marito ya ntwanano lowu! “Mi fanele mi wa byela vanhu va Yuda ni vaaki va Yerusalema,
3  mi fanele mi ku eka vona, ‘Yehovha Xikwembu xa Israyele u te: “A a rhukaniwe munhu loyi a nga ma yingisiki marito ya ntwanano lowu,
4  lawa ndzi ma leriseke vatata wa n’wina esikwini leri ndzi va humeseke ha rona etikweni ra Egipta, ekheleni ra ndzilo ra nsimbi, ndzi ku, ‘Yingisani rito ra mina, naswona mi fanele mi endla hi ku landza swilo hinkwaswo leswi ndzi mi lerisaka swona; kunene mi ta va vanhu va mina kutani mina ndzi ta va Xikwembu xa n’wina,
5  hi xikongomelo xo hetisisa xihlambanyo lexi ndzi xi hlambanyeleke vatata wa n’wina, ku va nyika tiko leri khulukaka ntswamba ni vulombe, ku fana ni le sikwini leri.’”’” Hiloko ndzi ya emahlweni ndzi hlamula ndzi ku: “Amen, Wena Yehovha.”
6  Yehovha a ya emahlweni a ku eka mina: “Huwelela marito lawa hinkwawo emitini ya Yuda ni le switarateni swa Yerusalema, u ku, ‘Twanani marito ya ntwanano lowu, naswona mi fanele mi wa endla.
7  Hikuva ndzi tsundzuxe vatata wa n’wina esikwini leri ndzi va humeseke ha rona etikweni ra Egipta, ku ta fika esikwini leri, ndzi pfuka ka ha ri mpundzu swinene ndzi tsundzuxa ndzi ku: “Yingisani rito ra mina.”
8  Kambe a va yingisanga kumbe ku rhiya ndleve, kambe un’wana ni un’wana u hambete a famba hi ku sihalala ka mbilu ya vona yo biha; kutani ndzi va nyike marito hinkwawo ya ntwanano lowu lawa ndzi va leriseke leswaku va ma endla, kambe a va ma endlanga.’”
9  Ku tlula kwalaho, Yehovha a ndzi byela a ku: “Ku kumeke xikhiri exikarhi ka vanhu va Yuda ni le xikarhi ka vaaki va Yerusalema.
10  Va tlhelele eka swihoxo swa vatata wa vona, lavo sungula, lava aleke ku yingisa marito ya mina, kambe vona va landzelele swikwembu swimbe leswaku va swi tirhela. Yindlu ya Israyele ni yindlu ya Yuda ti tlule ntwanano wa mina lowu ndzi wu endleke ni vatata wa vona.
11  Hikokwalaho Yehovha u te, ‘Waswivo, ndzi ta va tisela khombo leri va nga ta ka va nga swi koti ku huma eka rona; kunene va ta kombela leswaku ndzi va pfuna, kambe a ndzi nge va yingisi.
12  Miti ya Yuda ni vaaki va Yerusalema va ta famba, va kombela ku pfuniwa eka swikwembu leswi va swi mbulukiselaka xitlhavelo, kambe swona a swi nge va ponisi nikatsongo enkarhini wa khombo ra vona.
13  Hikuva swikwembu swa wena swi tele ku fana ni miti ya wena, Wena Yuda; naswona nchumu lowu nyumisaka mi wu vekele tialitari to tala ku fana ni switarata swa Yerusalema, tialitari to mbulukisela eka tona xitlhavelo xa Bali.’
14  “Loko ku ri wena, u nga va khongeleli vanhu lava, u nga tshuki u va vulavulela rito ra xirilo kumbe u va khongelela, a ndzi nge yingisi enkarhini lowu va ndzi huwelelaka ha wona malunghana ni khombo ra vona.
15  “Xana loyi ndzi n’wi rhandzaka u ni ntirho wihi endlwini ya mina, lerova vo tala va vona va endla nchumu lowu, kungu ro biha? Naswona, xana va ta ri endla ri hundza ehenhla ka wena hi nyama yo kwetsima, loko khombo ra wena ri fika? Xana u ta khana enkarhini wolowo?
16  ‘Murhi wa mutlhwari lowukulu, wa mihandzu yo saseka ni hi xivumbeko,’ i vito leri Yehovha a ku thyeke rona. Hi mpfumawulo wa ku vomba lokukulu, u n’wi lumeke hi ndzilo wu vuvumela, naswona va tshove marhavi ya wona.
17  “Yehovha wa mavuthu, Mubyari wa wena, u vule khombo ehenhla ka wena hikwalaho ka vubihi bya yindlu ya Israyele ni yindlu ya Yuda lebyi va byi endleke, va ndzi hlundzukisa hi ku mbulukisela Bali xitlhavelo.”
18  Yehovha u ndzi byerile leswaku ndzi tiva. Hikwalaho u ndzi endle ndzi vona ku tirhisana ka vona.
19  Kutani a ndzi fana ni xinyimpfana xa xinuna, lexi rhandzekaka, lexi tisiwaka eku dlayiweni, naswona a ndzi nga swi tivi leswaku va ndzi bohele makungu: “A hi loviseni murhi ni swakudya swa wona, a hi n’wi suseni etikweni ra lava hanyaka, leswaku vito rakwe ri nga ha tlheli ri tsundzukiwa.”
20  Kambe Yehovha wa mavuthu u avanyisa hi ku lulama; u kambela tinso ni mbilu. Onge ndzi nga vona ku rihisela ka wena eka vona, hikuva mhaka ya mina leyi khumbanaka ni nawu ndzi yi hlavutele wena.
21  Hikokwalaho Yehovha u vule leswi ehenhla ka vanhu va Anathoti lava lavaka moya-xiviri wa wena, a ku: “U nga tshuki u profeta hi vito ra Yehovha, leswaku u nga dlayiwi hi voko ra hina”;
22  hikokwalaho Yehovha wa mavuthu u te: “Waswivo, ndzi hundzuluxela nyingiso wa mina eka vona. Majaha ma ta dlayiwa hi banga. Vana va vona va majaha ni va vanhwanyana va ta dlayiwa hi ndlala.
23  Hambi ku ri masalela a ma nge vi kona eka vona, hikuva ndzi ta tisa khombo ehenhla ka vanhu va Anathoti, lembe ra ku nyikiwa ka vona nyingiso.”
49  Eka vana va Amone Yehovha u te: “Xana Israyele a nga na vona vana, kumbe, xana a nga na yena mudyandzhaka? Ha yini Malikomo a teke Gadi a va wa yena, ni vanhu va yena va tshame emitini ya Israyele?”
2  “‘Hikokwalaho, waswivo, masiku ma ta,’ ku vula Yehovha, ‘ndzi ta endla leswaku ku twakala hungwe ra nyimpi ku lwa na Rhaba wa vana va Amone; kunene u ta hundzuka tshuka leri nga rhumbi, kutani swimitana leswi titshegeke hi yena swi ta hisiwa hi ndzilo.’ “‘Kutani Israyele u ta dya ndzhaka ya lava va nga va yena,’ Yehovha u vurile.
3  “‘Rila, Wena Hexiboni, hikuva Ayi u phangeriwile! Huwelelani, N’wina swimitana leswi titshegeke hi Rhaba. Ambalani nguvu yo khwaxa. Kalakalani, mi famba-famba ematshangeni ya maribye, hikuva Malikomo u ta ya evukhumbini, vaprista va yena ni tihosana ta yena, hinkwavo.
4  Ha yini u tikurisa hi timbala ta le hansi, rivala ra wena ra le hansi leri khulukaka mati, Wena nhwanyana la nga tshembekiki, wena la tshembaka xuma xa wena, u ku: “I mani loyi a nga ta ta eka mina?”’”
5  “‘Waswivo, ndzi ku tisela xilo lexi chavisaka,’ ku vula Hosi leyi Lawulaka, Yehovha wa mavuthu, ‘lexi humaka eka hinkwavo lava ku rhendzeleke. Kunene mi ta hangalasiwa, un’wana ni un’wana etlhelweni rakwe, naswona a ku nge vi na munhu loyi a hlengeletaka lava va balekaka.’”
6  “‘Kambe endzhaku ka sweswo ndzi ta hlengeleta makhumbi ya vana va Amone,’ ku vula Yehovha.”
7  Eka Edomu Yehovha wa mavuthu u te: “Xana vutlhari a bya ha ri kona eka Temani? Xana xitsundzuxo xi herile eka lava nga ni ku twisisa? Xana vutlhari bya vona byi borile?
8  Balekani! Kendlukani! Yanani ehansi mi ya tshama kona, N’wina vaaki va Dedani! Hikuva ndzi ta n’wi tisela khombo ra Esawu, enkarhini lowu ndzi nga ta hundzuluxela nyingiso eka yena.
9  Loko lava va hlengeletaka madiriva va ta eka wena, xana a va nga ta siya leswi nga ta khwajiwa? Loko makhamba ma ta nivusiku, kunene a ma ta onha hilaha ma lavaka hakona.
10  Kambe loko ku ri mina, ndzi ta hluvula Esawu a sala a nga ambalanga nchumu. Ndzi ta funungula vutumbelo bya yena, naswona munhu a nge swi koti ku tifihla. Kunene vana va yena ni vamakwavo ni vaakelani vakwe va ta phangeriwa, yena a nge vi kona.
11  Siya vana va wena lava nga riki na tatana. Mina ndzi ta va londzovota va hanya, ni tinoni ta wena ti ta ndzi tshemba.”
12  Hikuva Yehovha u te: “Waswivo! Hambileswi ku nga riki ntolovelo wa vona ku nwa xinwelo, va ta xi nwa hakunene. Kutani wena, xana u ta tshikiwa u nga xupuriwi? A wu nge tshikiwi u nga xupuriwi, hikuva u ta nwa hakunene.”
13  “Hikuva ndzi tihlambanyerile,” ku vula Yehovha, “leswaku Bosira u ta va xihlamariso, xihlekulo, ku onhiwa ni ndzhukano; naswona miti ya yena hinkwayo yi ta va tindhawu leti onhakeke hilaha ku nga riki na makumu.”
14  Ku ni xiviko lexi ndzi xi tweke lexi humaka eka Yehovha, naswona ku ni muyimeri loyi a rhumiweke a huma exikarhi ka matiko, a ku: “Hlengeletanani, mi lwa na yena enyimpini.”
15  “Hikuva, waswivo, ndzi ku endle lontsongo hakunene exikarhi ka matiko, u languteriwa ehansi exikarhi ka vanhu.
16  Ku chava loku u ku vangeke ku ku xisile, ku tikukumuxa ka mbilu ya wena, Wena la tshamaka emabakweni ya maribye, u khomelelaka ku tlakuka ka xitsunga. Hambiloko u aka xisaka xa wena ehenhla swinene kukota gama, ndzi ta ku xikisa kona,” ku vula Yehovha.
17  “Kutani Edomu u ta va xihlamariso. Un’wana ni un’wana la hundzaka eka yena u ta languta hi ku hlamala, a ba noti hikwalaho ka makhombo ya yena hinkwawo.
18  Ku fana ni loko ku hluriwa Sodoma na Gomora ni miti leyi nga le kusuhi na yena,” Yehovha u vurile, “ku hava munhu la nga ta tshama kona, naswona ku hava n’wana wa munhu loyi a nga ta luvela eka yena.
19  “Waswivo! Ku ni loyi a nga ta humelela kukota nghala emakhwatini yo tlhuma ekusuhi na Yordani a ya endhawini leyi tshamaka yi ri kona, kambe hi nkarhinyana ndzi ta n’wi balekisa eka yena. Loyi a hlawuriweke ndzi ta n’wi veka ehenhla ka yena. Hikuva i mani la fanaka na mina, naswona i mani la nga ta ndzi tlhontlha, sweswi i mani loyi a nga murisi la nga ta yima emahlweni ka mina?
20  Hikokwalaho twanani xitsundzuxo xa Yehovha lexi a xi vuleke ehenhla ka Edomu, ni miehleketo ya yena leyi a yi ehleketeleleke vaaki va le Temani: Hakunene lavatsongo entlhambini va ta koka-kokiwa. Hakunene u ta lovisa ndhawu ya vona yo tshama eka yona hikwalaho ka vona.
21  Misava yi ninginikile hi mpfumawulo wa ku wa ka vona. Ku ni xirilo! Mpfumawulo wa xona wu twakale ni le Lwandle ro Tshwuka.
22  Waswivo! Munhu u ta tlhandluka kukota gama, a bvanyangeta, u ta pfula timpapa ta yena ehenhla ka Bosira; kutani mbilu ya vanhu va matimba va Edomu esikwini rero yi ta kotisa mbilu ya wansati la nga ni nhlomulo loko a veleka.”
23  Eka Damaska: “Hamati na Aripadi ma khomiwe hi tingana, hikuva ma twe xiviko xo biha. Ma mbundzumukile. Lwandle ra vilela; a ri swi koti ku tshama ri nga dungekanga.
24  Damaska u heleriwe hi xivindzi. U hundzuluke leswaku a baleka, naswona u khomiwe hi ku chava lokukulu. U khomiwe hi maxangu ni ku lun’wa ka ku veleka, kukota wansati la velekaka.
25  Swi endlekisa ku yini leswaku muti lowu dzunisiwaka wu nga tshikiwi, muti wa ku khana?
26  “Hikokwalaho majaha ya yena ma ta wa emintsendzeleni, ni vavanuna hinkwavo va nyimpi va ta miyetiwa esikwini rero,” ku vula Yehovha wa mavuthu.
27  “Ndzi ta lumeka ndzilo emarhangwini ya Damaska, kunene wu ta lovisa swihondzo swo tshama eka swona swa Beni-hadadi.”
28  Eka Kedari ni mimfumo ya Hasora, leyi Nebukadretsara hosi ya Babilona a yi wiseke, Yehovha u te: “Sukani mi yima, mi tlhandlukela eKedari, mi phangela vana va le Vuxeni.
29  Mintsonga ya vona ni mintlhambi ya vona swi ta tekiwa, malapi ya vona ya mintsonga ni swilo swa vona hinkwaswo. Kutani tikamela ta vona ti ta tekiwa eka vona. Va ta huwelela eka vona va ku, ‘Ku ni ku chava ematlhelweni hinkwawo!’”
30  “Balekani, balekelani ekule; yanani ehansi swinene mi ya tshama kona, N’wina vaaki va Hasora,” ku vula Yehovha. “Hikuva Nebukadretsara hosi ya Babilona u mi bohele kungu naswona u ehlekete ku mi endla swo karhi.”
31  “Sukani mi yima, tlhandlukani mi ya lwa ni tiko leri tshamisekeke, leri sirhelelekeke,” ku vula Yehovha. “A ri na tinyangwa ni swigogo. Va tshama va ri voxe.
32  Tikamela ta vona ti fanele ti va leswi phangiwaka, ni swifuwo swa vona swo tala swi ta phangiwa. Ndzi ta va hangalasela eka mheho yin’wana ni yin’wana, lava tsemetiweke misisi leyi nga exikarhi ka mahlo ni tindleve; naswona ku suka eswifundzheni hinkwaswo leswi nga ekusuhi na rona ndzi ta tisa khombo ra vona,” ku vula Yehovha.
33  “Kutani Hasora u ta va byetlelo bya timhungubye, a va rhumbi hilaha ku nga riki na makumu. Ku hava munhu la nga ta tshama kona, ku hava n’wana wa munhu la nga ta luvela eka yena.”
34  Leri i rito ra Yehovha leri fikeke eka Yeremiya lowa muprofeta malunghana na Elami eku sunguleni ka vuhosi bya Sedekiyasi hosi ya Yuda, ri ku:
35  “Yehovha wa mavuthu u te, ‘Waswivo, ndzi tshova vurha bya Elami, masungulo ya matimba ya vona.
36  Eka Elami ndzi ta tisa timheho ta mune leti humaka emakun’wini ya mune ya matilo. Ndzi ta va hangalasela eka timheho leti hinkwato, ku hava tiko leri lava va hangalasiweke va Elami va nga ta ka va nga fiki eka rona.’”
37  “Kutani ndzi ta pfotlosa Vaelami emahlweni ka valala va vona ni le mahlweni ka lava va lavaka moya-xiviri wa vona; ndzi ta va tisela khombo, ku hlundzuka ka mina lokukulu,” ku vula Yehovha. “Ndzi ta rhuma banga eka vona kukondza ndzi va lovisa.”
38  “Ndzi ta veka xiluvelo xa mina aElami, naswona ndzi ta lovisa hosi ni tihosana ta kona,” ku vula Yehovha.
39  “Kunene exiphen’wini xo hetelela xa masiku ndzi ta hlengeleta lava va nga makhumbi ya le Elami,” ku vula Yehovha.
8  “Enkarhini wolowo,” ku vula Yehovha, “vanhu va ta humesa ni marhambu ya tihosi ta Yuda ni marhambu ya tihosana ta kona ni marhambu ya vaprista ni marhambu ya vaprofeta ni marhambu ya vaaki va Yerusalema emasirheni.
2  Entiyisweni va ta ma hangalasa edyambyini ni le n’wetini ni le ka vuthu hinkwaro ra le matilweni leri va ri rhandzeke, leri va ri tirheleke, leri va ri landzeleleke, leri va ri lavisiseke, va tlhela va ri nkhinsamela. A ma nge hlengeletiwi, hambi ku ri ku yimberiwa. Ma ta va vulongo ehenhla ka xikandza xa misava.”
3  “Kunene ma ta hlawula rifu ematshan’weni ya vutomi, masalela hinkwawo ya lava seleke endyangwini lowu wo biha etindhawini hinkwato ta lava seleke, laha ndzi nga ta va ndzi va hangalasele kona,” ku vula Yehovha wa mavuthu.
4  “Kutani u fanele u ku eka vona, ‘Yehovha u te: “Xana va ta wa va nga ha pfuki? Loko un’wana o tlhela, xana un’wanyana na yena a nge tlheli?
5  Ha yini vanhu lava, Yerusalema, va nga tshembeki naswona va ya emahlweni va pfumala ku tshembeka? Va khomelele vukanganyisi; va arile ku tlhela.
6  Ndzi nyikele nyingiso, ndzi hambeta ndzi yingisa. Ndlela leyi a va vulavula ha yona a yi nga lulamanga. A a nga ri kona munhu la hundzukaka evubihini byakwe, a ku, ‘Ndzi endle yini?’ Un’wana ni un’wana u tlhelele endleleni leyi tolovelekeke, ku fana ni hanci leyi tsutsumelaka enyimpini.
7  Hambi ku ri ntavila ematilweni—yi yi tiva kahle minkarhi ya yona leyi vekiweke; gugurhwana ni mbewulana ni bokota—swi wu hlayisa khwatsi nkarhi wa ku fika ka swona. Kambe loko ku ri vanhu va mina, a va byi tivi vuavanyisi bya Yehovha.”’
8  “‘Xana mi nga vurisa ku yini mi ku: “Hi tlharihile, naswona nawu wa Yehovha wu na hina”? Hakunene, sweswi xitsalo xa vunwa xa vamatsalana xi tsale mavunwa lamakulu.
9  Lavo tlhariha va khomiwe hi tingana. Va tshukile naswona va ta khomiwa. Waswivo! Rito ra Yehovha va ri bakanyile, xana va ni vutlhari byihi?
10  Hikokwalaho vasati va vona ndzi ta va nyika vavanuna van’wana, masimu ya vona ma va ndzhaka ya van’wana; hikuva ku suka eka lontsongo ku ya eka lonkulu, un’wana ni un’wana u endla mpindzulo wo biha; ku suka eka muprofeta ku ya eka muprista, un’wana ni un’wana u endla hi vunwa.
11  Va ringeta ku tshungula ku wa ka nhwanyana wa vanhu va mina hi ndlela yo vevuka, va ku: “Ku ni ku rhula! Ku ni ku rhula,” kasi a ku na ku rhula.
12  Xana va khomiwe hi tingana hikwalaho ka leswi va endleke swo nyenyetsa? Xo sungula, kunene a va nga ta titwa va tsongahatekile; xa vumbirhi, a va si tshama va titwa va tsongahatekile. “‘Hikokwalaho va ta wa exikarhi ka lava waka. Va ta khunguvanyeka enkarhini lo-​wu va nyikiwaka nyingiso ha wona,’ Yehovha u vurile.
13  “‘Loko ndzi hlengeleta, ndzi ta va herisa,’ ku vula Yehovha. ‘A ku nge vi na madiriva emurhini wa vhinya, naswona a ku nge vi na makuwa enkuweni, kunene matluka ma ta vuna. Swilo leswi ndzi va nyikaka swona swi ta va hundza.’”
14  “Ha yini hi tshama hi ku whii? Tihlengeleteni, a hi ngheneni emitini leyi tiyeke kutani hi miyela kona. Hikuva Yehovha Xikwembu xa hina u hi miyetile, naswona u hi nyika mati lama nga ni vuxungu leswaku hi nwa, hikuva hi dyohele Yehovha.
15  A ku languteriwe ku rhula, kambe leswinene a swi tanga; a ku languteriwe nkarhi wo horisiwa, kambe, waswivo, ku ve ni ku chava!
16  Ku suka eDani ku twiwe mpfumawulo wa tinhompfu ta tihanci takwe. Tiko hinkwaro ri sungule ku ninginika hikwalaho ka mpfumawulo wa ku rila ka tihanci takwe. Kutani ti fika ti dya tiko ni leswi teleke eka rona, muti swin’we ni vaaki va wona.”
17  “Hikuva maswivo, ndzi mi rhumela tinyoka, tinyoka leti nga ni vuxungu, leti nga ta ka ti nga lumberiwi, kunene ti ta mi luma,” ku vula Yehovha.
18  Ndzi fikeriwe hi gome leri nga heriki. Mbilu ya mina ya vabya.
19  Maswivo, ku ni mpfumawulo wa nhwanyana wa vanhu va mina la kombelaka ku pfuniwa ku suka etikweni ra le kule: “Xana Yehovha a nga kona eSiyoni? Kumbe, xana hosi yakwe a yi kona eka yena?” “Ha yini va ndzi hlundzukisile hi swifaniso swa vona leswi vatliweke, hi swikwembu swa vona swimbe swa hava?”
20  “Ntshovelo wu hundzile, ximumu xi herile; kambe loko ku ri hina, a hi ponisiwanga!”
21  Ndzi karhatekile hikwalaho ka ku wa ka nhwanyana wa vanhu va mina. Ndzi hlunamile. Ndzi hlamale ngopfu.
22  Xana balsama a yi kona eGiliyadi? Kumbe, xana a nga kona la horisaka kona? Kutani, ha yini nhwanyana wa vanhu va mina a nga holanga?
30  Rito leri fikeke eka Yeremiya ri huma eka Yehovha, ri ku:
2  “Yehovha Xikwembu xa Israyele u te, ‘Titsalele marito hinkwawo lawa ndzi nga ta ku byela wona ebukwini.
3  Hikuva, “waswivo, masiku ma ta,” ku vula Yehovha, “kutani ndzi ta hlengeleta vanhu va mina lava nga makhumbi, ku nga Israyele na Yuda,” Yehovha u vurile, “ndzi ta va tlherisela etikweni leri ndzi ri nyikeke vatata wa vona, kunene va ta tlhela va ri teka.”’”
4  Hi lawa marito lawa Yehovha a ma byeleke Israyele na Yuda.
5  Yehovha u te: “Hi twe mpfumawulo wa ku rhurhumela, ni wa ku chava, ku rhula a ku kona.
6  Vutisani loko waxinuna a swi kota ku veleka. Ha yini ndzi vone munhu un’wana ni un’wana la tiyeke emirini a tikhome masenge hi mavoko kukota wansati la velekaka, naswona swikandza hinkwaswo swi kwalarile?
7  Oho! Hikuva siku rero i rikulu, lerova a ri kona rin’wana ro fana na rona, naswona i nkarhi wa maxangu eka Yakobe. Kambe u ta ponisiwa eka rona.”
8  “Kutani esikwini rero,” ku vula Yehovha wa mavuthu, “ndzi ta tshova joko enhan’wini ya wena, ni switsimbo swa wena ndzi ta swi tsema hi le xikarhi, naswona vafambi a va nge he n’wi tshikileli kukota nandza.
9  Kunene va ta tirhela Yehovha Xikwembu xa vona na Davhida hosi ya vona, loyi ndzi nga ta va vekela yena.”
10  “Loko ku ri wena, u nga chavi, Wena nandza wa mina Yakobe,” ku vula Yehovha, “u nga chavi, Wena Israyele. Hikuva ndzi ku ponisa ku su-​ka ekule ni vana va wena ku suka etikweni ra vukhumbi bya vona. Kunene Yakobe u ta tlhela, a nge kavanyetiwi, a tshamiseka, naswona a ku nge vi na munhu la vangaka ku chava.”
11  “Hikuva ndzi na wena,” ku vula Yehovha, “leswaku ndzi ku ponisa; kambe ndzi ta tisa ndzoviso exikarhi ka matiko hinkwawo lawa ndzi ku hangalaseleke eka wona. Hambiswiritano, wena a ndzi nge ku lovisi. Ndzi ta ku lulamisa hi mpimo lowu faneleke, hikuva a ndzi nge ku tshiki ndzi nga ku xupuli.”
12  Hikuva Yehovha u te: “Ku wa ka wena a ku tshunguleki. Mbanga ya wena yi tshama yi ri kona.
13  A ku na munhu loyi a yimelaka mhaka ya wena, ya xilondza xa wena. A ku na tindlela ta ku ku tshungula, ni ku ku bohelela.
14  Hinkwavo lava va ku rhandzaka swinene hi vona lava va ku rivaleke. A va lavisisi wena. Hikuva ndzi ku be hi nkhavi wa nala, hi ku tshinyiwa ka munhu wa tihanyi, hikwalaho ka xihoxo xa wena lexikulu; swidyoho swa wena swi tele.
15  Ha yini u rila hikwalaho ka ku wa ka wena? Xitlhavi xa wena a xi tshunguleki hikwalaho ka xihoxo xa wena lexikulu; swidyoho swa wena swi tele. Ndzi endle swilo leswi eka wena.
16  Hikokwalaho hinkwavo lava va ku lovisaka, va ta lovisiwa; kasi valala va wena hinkwavo, va ta ya evukhumbini hinkwavo ka vona. Kutani lava va ku phangelaka, kunene va ta phangeriwa, hinkwavo lava va ku hlaselaka ndzi ta va nyiketa eku hlaseriweni.”
17  “Hikuva ndzi ta ku hlakarherisa, naswona ndzi ta ku tshungula etimbangeni ta we-​na,” ku vula Yehovha. “Hikuva va ku vitane wansati la hlongoriweke: ‘I Siyoni, loyi a nga laviwiki hi munhu.’”
18  Yehovha u te: “Waswivo, ndzi hlengeleta makhumbi ya mintsonga ya Yakobe, naswona titabernakela takwe ndzi ta ti twela vusiwana. Entiyisweni muti wu ta pfuxiwa ehenhla ka tshuka ra yena; xihondzo xo tshama eka xona xi ta va ehenhla ka ndhawu leyinene yo aka eka yona.
19  Kutani eka vona ku ta huma ku nkhensa, ni mpfumawulo wa lava hlekaka. Ndzi ta va andzisa, a va nge vi nhlayo leyitsongo; ndzi ta va endla va va nhlayo leyikulu, a va nge vi va le hansi.
20  Kutani vana va yena va ta fana ni le minkarhini yo sungula, naswona ntshungu wa yena wu ta yima wu tiya emahlweni ka mina. Ndzi ta hundzuluxela nyingiso wa mina eka vatshikileri va yena hinkwavo.
21  Kunene nkulukumba wa yena u ta huma exikarhi ka yena, naswona exikarhi ka yena ku ta huma mufumi wa yena; ndzi ta n’wi tshineta, a tshinela ekusuhi na mina.” “Hikuva i mani loyi, sweswi, a endleke xitiyisekiso hi mbilu yakwe leswaku a tshinela eka mina?” ku vula Yehovha.
22  “Kunene mi ta va vanhu va mina, kutani mina ndzi ta va Xikwembu xa n’wina.”
23  Waswivo! Xidzedze xa Yehovha, vukarhi, swi pfukile, i xidzedze lexi kukulaka xi ya emahlweni. Xi ta ndzuluka etinhlokweni ta lavo homboloka.
24  Ku hlundzuka lokukulu ka Yehovha a ku nge tlheli kukondza a endla ni ku hetisisa mianakanyo ya mbilu ya yena. Exiphen’wini xo hetelela xa masiku mi ta swi xiyisisa.
16  Kutani rito ra Yehovha ri hambeta ri fika eka mina, ri ku:
2  “U nga tshuki u teka nsati, naswona u nga tshuki u va na vana va majaha ni va vanhwanyana endhawini leyi.
3  Hikuva malunghana ni vana va majaha ni va vanhwanyana lava velekiwaka endhawini leyi, ni vamana va vona lava va va velekaka ni vatata va vona lava endlaka leswaku va velekiwa etikweni leri, Yehovha u te,
4  ‘Va ta fa va dlayiwa hi mavabyi. A va nge rileriwi, ni ku lahliwa a va nge lahliwi. Va ta fana ni vulongo ehenhla ka vuandlalo bya misava; naswona va ta herisiwa hi banga ni hi ndlala, mintsumbu ya vona yi ta va swakudya swa swivumbiwa leswi hahaka swa matilo ni swa swivandzana swa misava.’
5  “Hikuva Yehovha u te, ‘U nga tshuki u nghena endlwini ya loyi a nga ni swakudya swa nkosi, naswona u nga va ririsi kumbe ku va tshandzisa.’ “‘Hikuva ndzi suse ku rhula ka mina eka vanhu lava,’ ku vula Yehovha, hambi ku ri ‘musa wa rirhandzu ni tintswalo.
6  Kunene va ta fa, lavakulu ni lavatsongo, etikweni leri. A va nge lahliwi, naswona vanhu a va nge va rileli, a ku nge vi na munhu la nga ta tixeka kumbe a tsemeta mpandla hikwalaho ka vona.
7  A va nge va nyiki xinkwa hikwalaho ka ku rila leswaku va chavelela un’wana hikwalaho ka loyi a feke; a va nge va nyiki xinwelo xa nchavelelo va xi nwa hikwalaho ka tatana ni hikwalaho ka manana.
8  U nga tshuki u nghena endlwini ya nkhuvo u tshama na vona, u dya u tlhela u nwa.’
9  “Hikuva Yehovha wa mavuthu, Xikwembu xa Israyele u te, ‘Maswivo, ematihlweni ya n’wina ni le masikwini ya n’wina ndzi herisa rito ra ku khana ni rito ra ku tsaka, rito ra muteki ni rito ra mutekiwa endhawini leyi.’
10  “Kutaku loko u byela vanhu lava marito lawa hinkwawo kutani va ku angula va ku, ‘Hikwalaho ka yini Yehovha a vule khombo leri lerikulu hinkwaro ehenhla ka hina, naswona hi xihi xihoxo xa hina ni xidyoho xa hina leswi hi dyoheleke Yehovha Xikwembu xa hina ha swona?’
11  u fanele u tlhela u va byela u ku, ‘“Hikwalaho ka leswi vatata wa n’wina va ndzi siyeke,” ku vula Yehovha, “nileswi va hambeteke va landzelela swikwembu swin’wana, va swi tirhela ni ku swi nkhinsamela. Kambe mina va ndzi siyile, ni nawu wa mina a va wu hlayisanga.
12  N’wina mi endle leswi tlurisaka eswiendlweni swa n’wina ku tlula vatata wa n’wina, kutani un’wana ni un’wana wa n’wina u famba hi ku sihalala ka mbilu yakwe yo biha hi ku ka a nga ndzi yingisi.
13  Ndzi ta mi lahla mi suka etikweni leri mi ya etikweni leri mi nga ri tivangiki, hambi ku ri vatata wa n’wina, kutani kona mi ta boheka ku tirhela swikwembu swin’wana vusiku ni nhlikanhi, hikuva a ndzi nge mi kombisi tintswalo nikatsongo.”’
14  “‘Hikokwalaho, waswivo, masiku ma ta,’ ku vula Yehovha, ‘lawa ku nga ta ka ku nga ha vuriwi leswaku: “Tanihi leswi Yehovha a hanyaka loyi a humeseke vana va Israyele etikweni ra Egipta,”
15  kambe: “Tanihi leswi Yehovha a hanyaka loyi a humeseke vana va Israyele etikweni ra le n’walungwini ni le matikweni hinkwawo lawa a va hangalaseleke eka wona,” kunene ndzi ta va tlherisela emisaveni ya vona, leyi ndzi yi nyikeke vatata wa vona.’
16  “‘Waswivo, ndzi rhuma vaphasi va tinhlampfi vo tala,’ ku vula Yehovha, ‘kunene va ta va phasa; endzhaku ka sweswo ndzi ta rhuma vahloti vo tala, kunene va ta va hlota entshaveni yin’wana ni yin’wana ni le xitsungeni xin’wana ni xin’wana ni le mabakweni ya maribye.
17  Hikuva mahlo ya mina ma le henhla ka tindlela ta vona hinkwato. A va tumbelanga emahlweni ka mina, ni xihoxo xa vona a xi fihlekanga emahlweni ka mahlo ya mina.
18  Xo sungula, ndzi ta tlherisela hakelo hinkwayo ya xihoxo xa vona ni ya xidyoho xa vona, hikwalaho ka leswi va nyamisaka tiko ra mina. Va tate ndzhaka ya mina hi mintsumbu ya swilo swa vona leswi nyangatsaka ni hi swilo swa vona leswi nyenyetsaka.’”
19  Oho Yehovha ntamu wa mina ni khokholo ra mina, ni ndhawu ya mina yo balekela eka yona esikwini ra maxangu, matiko ma ta ta eka wena ma huma emakun’wini ya misava, ma ta ku: “Hakunene vatata wa hina a va ri ni mavunwa swinene, vuhava ni swilo leswi a swi nga pfuni nchumu.”
20  Xana munhu wa nyama a nga tiendlela swikwembu kambe swi nga ri swikwembu?
21  “Hikokwalaho waswivo, ndzi va endla leswaku va tiva; enkarhini lowu ndzi ta va endla va tiva voko ra mina ni matimba ya mina, kutani va ta tiva leswaku hi mina Yehovha vito ra mina.”
35  Rito leri fikeke eka Yeremiya ri huma eka Yehovha emasikwini ya Yoyakimi n’wana wa Yosiya, hosi ya Yuda, ri ku:
2  “Yana endlwini ya Varekabi, u ta vulavula na vona kutani u va tisa endlwini ya Yehovha, eka rin’wana ra makamara yo dyela; u va nyika vhinyo va nwa.”
3  Hiloko ndzi teka Yazaniya n’wana wa Yeremiya n’wana wa Habaziniya ni vamakwavo, ni vana vakwe hinkwavo, ni ndyangu hinkwawo wa Varekabi,
4  kutani ndzi va tisa endlwini ya Yehovha, ekamareni ro dyela ra vana va Hanani n’wana wa Igidaliya, munhu wa Xikwembu xa ntiyiso, leri a ri ri etlhelo ka kamara ro dyela ra tihosana, leri a ri ri ehenhla ka kamara ro dyela ra Maseya n’wana wa Xalumu lowa mulanguteri wa nyangwa.
5  Hiloko ndzi veka emahlweni ka vana va yindlu ya Varekabi swinwelo leswi teleke vhinyo ni majomela, ndzi ku eka vona: “Nwanani vhinyo.”
6  Kambe vona va ku: “Vhinyo a hi nge yi n’wi, hikuva Yonadaba n’wana wa Rekabi, tata wa hina, u hi lerisile, a ku, ‘Mi nga tshuki mi nwa vhinyo, n’wina hambi ku ri vana va n’wina, hilaha ku nga riki na makumu.
7  Mi nga tshuki mi aka yindlu, naswona mi nga tshuki mi byala mbewu; mi nga tshuki mi rima nsimu ya vhinya, naswona mi nga tshuki mi va na yona. Kambe mi fanele mi tshama emintsongeni masiku ya n’wina hinkwawo, leswaku mi ta hambeta mi hanya masiku yo tala ehenhla ka vuandlalo bya misava leyi mi luveleke eka yona.’
8  Hikwalaho hi hambeta hi yingisa rito ra Yonadabu n’wana wa Rekabi tata wa hina eka xin’wana ni xin’wana lexi a hi leriseke xona hi ku ka hi nga nwi vhinyo emasikwini ya hina hinkwawo, hina, vasati va hina, vana va hina va majaha ni va vanhwanyana,
9  ni hi ku ka hi nga aki tindlu ta ku tshama eka tona, leswaku hi nga tshuki hi va ni nsimu ya vhinya kumbe nsimu kumbe mbewu.
10  Hi hambeta hi tshama emintsongeni, hi yingisa ni ku endla hi ku landza hinkwaswo leswi Yonadaba tata wa hina a hi leriseke swona.
11  Kuteloko Nebukadretsara hosi ya Babilona a tela tiko, hi sungule ku vula hi ku, ‘Tanani, a hi ngheneni eYerusalema hikwalaho ka vandla ra nyimpi ra Vakalidiya ni hikwalaho ka vandla ra nyimpi ra Vasiriya, a hi tshameni eYerusalema.’”
12  Rito ra Yehovha ri ya emahlweni ri fika eka Yeremiya, ri ku:
13  “Yehovha wa mavuthu, Xikwembu xa Israyele, u te, ‘Famba u ya vula leswi eka vanhu va Yuda ni vaaki va Yerusalema u ku: “Xana a mi xi amukelanga xikhongotelo xo yingisa marito ya mina?” ku vula Yehovha.
14  “Marito ya Yonadabu n’wana wa Rekabi ma hetisisiwile, lawa a ma leriseke vana va yena, leswaku va nga tshuki va nwa vhinyo, naswona a va yi nwanga ku fikela esikwini leri, hikuva va yingise xileriso xa tata wa vona. Loko ku ri mina, ndzi vulavule na n’wina, ndzi pfuka ka ha ri mpundzu swinene, ndzi vulavula, kambe a mi ndzi yingisanga.
15  Naswona ndzi hambeta ndzi rhuma malandza ya mina lama nga vaprofeta ma ta eka n’wina, ndzi pfuka ka ha ri mpundzu swinene ndzi ma rhuma, ndzi ku, ‘Ndzi kombela mi tlhela, un’wana ni un’wana endleleni yakwe yo biha, mi endla ku tirhisana ka n’wina ku va lokunene, naswona mi nga landzeli swikwembu swin’wana mi swi tirhela. Hambetani mi tshama emisaveni leyi ndzi mi nyikeke yona n’wina ni vatata wa n’wina.’ Kambe a mi yi rhiyanga ndleve, naswona a mi ndzi yingisanga.
16  Kambe vana va Yonadabu n’wana wa Rekabi va hetisise xileriso xa tata wa vona lexi a va leriseke xona; kambe vanhu lava, a va ndzi yingisanga.”’”
17  “Hikokwalaho Yehovha, Xikwembu xa mavuthu, Xikwembu xa Israyele, u te, ‘Waswivo, ndzi tisela Yuda ni vaaki hinkwavo va Yerusalema khombo hinkwaro leri ndzi ri vuleke ehenhla ka vona, hikuva ndzi vulavule na vona kambe a va yingisanga, ndzi hambete ndzi va vitana kambe a va hlamulanga.’”
18  Kutani endyangwini wa Varekabi Yeremiya u te: “Yehovha wa mavuthu, Xikwembu xa Israyele, u te, ‘Hikwalaho ka leswi mi yingiseke xileriso xa Yonadabu tata wa n’wina kutani mi hambeta mi hlayisa swileriso swa yena hinkwaswo, mi endla hi ku landza hinkwaswo leswi a mi leriseke swona,
19  hikokwalaho Yehovha wa mavuthu, Xikwembu xa Israyele, u te: “Eka Yonadaba n’wana wa Rekabi ku nga ka ku nga pfumaleki munhu wo yima emahlweni ka mina nkarhi hinkwawo.”’”
18  Rito leri fikeke eka Yeremiya ri huma eka Yehovha, ri ku:
2  “Suka u yima u rhelela endlwini ya muvumbi, loko u fika kona ndzi ta ku twisa marito ya mina.”
3  Hiloko ndzi rhelela endlwini ya muvumbi, kutani a a tirhela ehenhla ka mavhilwa ya muvumbi.
4  Kutani xibya lexi a a ri karhi a xi endla, xi onhiwe hi voko ra muvumbi, hiloko a tlhela a sungula ku endla xibya xin’wana hi ku tirhisa xona, hilaha a swi tikomba swi lulamile ematihlweni ya muvumbi leswaku a xi endla hakona.
5  Rito ra Yehovha ri ya emahlweni ri fika eka mina, ri ku:
6  “‘Xana a ndzi swi koti ku endla eka n’wina ku fana ni muvumbi loyi, N’wina yindlu ya Israyele?’ ku vula Yehovha. ‘Maswivo! Evokweni ra mina, n’wina mi kotisa vumba evokweni ra muvumbi, N’wina yindlu ya Israyele.
7  Enkarhini wun’wana ni wun’wana lowu ndzi nga ta avanyisa ha wona tiko kumbe mfumo leswaku ndzi wu simula ni ku wu hirimuxa ni ku wu lovisa,
8  kutani tiko rero ri tlhela evubihini bya rona lebyi ndzi vulavuleke ha byona, ndzi ta tisola hikwalaho ka khombo leri a ndzi ehlekete ku ri tisa eka rona.
9  Kambe enkarhini wun’wana ni wun’wana lowu ndzi nga ta vulavula ha wona malunghana ni tiko ni malunghana ni mfumo leswaku ndzi wu aka ni ku wu simeka,
10  entiyisweni wu endla leswo biha ematihlweni ya mina hi ku ka wu nga ri yingisi rito ra mina, ndzi ta tisola hikwalaho ka vunene lebyi ndzi vuleke leswaku ndzi ta byi endla hikwalaho ka vunene bya wona.’
11  “Kutani sweswi, ndzi kombela u byela vanhu va Yuda ni vaaki va Yerusalema u ku, ‘Yehovha u te: “Maswivo, ndzi mi vumbela khombo ni ku mi lukela mano. Ndzi kombela mi tlhela, un’wana ni un’wana endleleni ya yena yo biha, mi endla tindlela ta n’wina ni swiendlo swa n’wina swi va swinene.”’”
12  Hiloko va ku: “A ku na ntshembo! Hikuva hi ta landzela miehleketo ya hina, naswona un’wana ni un’wana wa hina u ta hetisisa ku sihalala ka mbilu ya yena yo biha.”
13  Hikokwalaho Yehovha u te: “Ndzi kombela mi vutisa exikarhi ka matiko. I mani la tweke swilo swo fana ni leswi? Ku ni nchumu wo chavisa lowu nhwana wa Israyele a wu endleke ku tlula mpimo.
14  Xana gamboko ya Lebanoni yi ta suka eribyeni ra nhova? Kumbe, xana mati lama nga tolovelekangiki, yo phyuphya, lama pfelelaka, ma ta phya?
15  Hikuva vanhu va mina va ndzi rivele hikwalaho ka leswi va mbulukisaka xitlhavelo eka nchumu lowu nga pfuniki nchumu, ni hikwalaho ka leswi va khunguvanyisaka vanhu etindleleni ta vona, tindlela ta khale swinene, va famba etindleleni, endleleni leyi nga lunghisiwangiki,
16  leswaku va endla tiko ra vona ri va xihlamariso, ri beriwa noti hilaha ku nga riki na makumu. Un’wana ni un’wana la hundzaka kona u ta languta hi ku hlamala, a hlakahla nhloko.
17  Ndzi ta va hangalasa emahlweni ka nala kukota mheho ya le vuxeni. Esikwini ra khombo ra vona ndzi ta va komba nhlana, ku nga ri xikandza.”
18  Va ya emahlweni va ku: “Tanani, n’wina vavanuna, a hi lukeleni Yeremiya mano, hikuva nawu a wu nge heli eka muprista kumbe xitsundzuxo eka lowo tlhariha kumbe rito eka muprofeta. Tanani, a hi n’wi beni hi ririmi, naswona hi nga wu nyikeli nyingiso emaritweni yakwe.”
19  Oho Yehovha, nyikela nyingiso eka mina u yingisa rito ra lava va ndzi mangalelaka.
20  Xana leswinene swi fanele swi tlheriseriwa hi leswo biha? Hikuva moya-xiviri wa mina va wu celele mugodi. Tsundzuka ku yima ka mina emahlweni ka wena ndzi vulavula leswinene malunghana na vona, leswaku ndzi tlherisa vukarhi bya wena eka vona.
21  Hikokwalaho nyikela vana va vona endlaleni, u va nyiketa ematimbeni ya banga; naswona onge vasati va vona va nga va vavasati lava pfumatiwaka vana, va tlhela va va tinoni. Ni vavanuna va vona a va dlayiwe hi ntungu lowu dlayaka, majaha ya vona a ma dlayiwe hi banga enyimpini.
22  A ku twakale xirilo etindlwini ta vona, loko u tisa vuthu ra vaphangi ehenhla ka vona hi xitshuketa. Hikuva va cele mugodi leswaku va ndzi khoma, ni milenge ya mina va yi fihlele swirimbana.
23  Kambe wena, Wena Yehovha, u ri tiva kahle kungu ra vona ra ku ndzi dlaya. U nga tshuki u funengeta xihoxo xa vona, naswona xidyoho xexo xa vona u nga xi susi emahlweni ka wena; kambe a va khunguvanyisiwe emahlweni ka wena. Teka goza u lwa na vona enkarhini wa ku hlundzuka ka wena.
17  “Xidyoho xa Yuda xi tsariwe ehansi hi xitsalo xa nsimbi. Xi kovotliwe exiphepherheleni xa mbilu ya vona hi rinhi ra dayimani, ni le timhondzweni ta tialitari ta vona,
2  loko vana va vona va tsundzuka tialitari ta vona ni timhandzi ta vona to kwetsima etlhelo ka murhi lowukulu, ehenhla ka switsunga swo tlakuka,
3  etintshaveni ta le nhoveni. Rifuwo ra wena, ni xuma xa wena hinkwaxo, ndzi ta swi nyikela swi phangiwa—tindhawu ta wena leti tlakukeke hikwalaho ka xidyoho ematikweni ya wena hinkwawo.
4  Naswona hi ku tirhandzela, u tshika ndzhaka leyi ndzi ku nyikeke yona. Ndzi ta tlhela ndzi endla leswaku u tirhela valala va wena etikweni leri u nga ri tivangiki; hikuva mi lumekiwe ku fana ni ndzilo hi ku hlundzuka ka mina. Ku ta pfurha hilaha ku nga riki na makumu.”
5  Yehovha u te: “A a rhukaniwe munhu la tiyeke emirini loyi a tshembaka munhu wa la misaveni kutani entiyisweni a endla nyama yi va voko rakwe, loyi mbilu yakwe yi fularhelaka Yehovha.
6  Kunene u ta fana ni murhi lowu nga woxe etimbaleni ta le kwandzasini naswona a nge swi voni leswinene loko swi fika; kambe u ta tshama etindhawini leti omeke emananga, etikweni ra munyu leri nga riki na vaaki.
7  U katekile munhu la tiyeke emirini loyi a tshembaka Yehovha ni loyi ntshembo wakwe ku nga Yehovha.
8  Kunene u ta fana ni murhi lowu byariweke ekusuhi ni mati, lowu naviselaka timitsu ta wona laha mati ma khulukaka kona; naswona a nge ku voni ku hisa loko ku fika, kambe switluka swakwe swi ta va swikulu. Hi lembe ra dyandza a nge vileli, naswona a nge tshiki ku veka mihandzu.
9  “Mbilu yi kanganyisa ngopfu ku tlula hinkwaswo naswona yi ni khombo. I mani la nga yi tivaka?
10  Mina Yehovha, ndzi kambisisa mbilu, ndzi kambela tinso, leswaku ndzi nyika un’wana ni un’wana hi ku ya hi tindlela ta yena, hi ku landza mihandzu ya swiendlo swakwe.
11  Loyi a endlaka rifuwo, ku nga ri hi vululami, u fana ni n’hwari leyi fukameleke leswi yi nga swi tshikelangiki. U ta ri tshika loko masiku yakwe ma fika exikarhi, naswona emakun’wini yakwe u ta va xihunguki.”
12  Ku ni xiluvelo xo vangama lexi nga ehenhla ku sukela eku sunguleni; i ndhawu ya vukwetsimelo bya hina.
13  Oho Yehovha, ntshembo wa Israyele, hinkwavo lava va ku siyaka va ta khomiwa hi tingana. Lava va ndzi gwinehelaka va ta tsariwa ehansi emisaveni, hikuva va siye xihlovo xa mati lama hanyaka, ku nga Yehovha.
14  Oho Yehovha, ndzi horise kutani ndzi ta hola. Ndzi ponise kutani ndzi ta pona; hikuva wena hi wena loyi ndzi ku dzunisaka.
15  Waswivo! Ku ni lava va ndzi byelaka va ku: “Ri kwihi rito ra Yehovha? Hi kombela ri ta.”
16  Kambe loko ku ri mina a ndzi hatliselanga ku va murisi loyi a ku landzelaka, naswona siku ra khombo a ndzi ri navelanga nikatsongo. Wena u ri tivile rito ra milomu ya mina; ri fike emahlweni ka xikandza xa wena.
17  U nga tshuki u va nchumu lowu chavisaka eka mina. U vutumbelo bya mina esikwini ra khombo.
18  Lava va ndzi xanisaka a va khomisiwe tingana, kambe mina ndzi nga khomisiwi tingana. Vona a va khomiwe hi ku chava, kambe mina ndzi nga khomiwi hi ku chava. Va tisele siku ra khombo, kutani u va wisa hi ku wa loku phindhiweke kambirhi.
19  Yehovha u ndzi byele a ku: “Famba u ya yima enyangweni ya vana va vanhu leyi tihosi ta Yuda ti nghenaka ha yona ti tlhela ti huma ha yona, ni le tinyangweni hinkwato ta Yerusalema.
20  U fanele u ti byela u ku, ‘Twanani rito ra Yehovha, n’wina tihosi ta Yuda ni tiko hinkwaro ra Yuda na n’wina hinkwenu vaaki va Yerusalema, lava nghenaka hi tinyangwa leti.
21  Yehovha u te: “Langutelani mimoya-xiviri ya n’wina, naswona hi siku ra savata mi nga tshuki mi rhwala ndzhwalo wihi ni wihi mi wu nghenisa hi tinyangwa ta Yerusalema.
22  Mi nga tshuki mi humesa ndzhwalo emakaya ya n’wina hi siku ra savata; naswona mi nga tshuki mi endla ntirho. Kutani mi fanele mi hlawulekisa siku ra savata, hilaha ndzi leriseke vatata wa n’wina hakona;
23  kambe a va yingisanga hambi ku ri ku rhiya ndleve ya vona, va hambete va nonon’hwisa nhamu ya vona leswaku va nga yingisi nileswaku va nga yi amukeli ndzayo.”’
24  “‘“Kutaku loko mi ndzi yingisa swinene,” ku vula Yehovha, “mi nga wu tisi ndzhwalo hi tinyangwa ta muti hi siku ra savata naswona mi hlawulekisa siku ra savata hi ku ka mi nga wu endli ntirho wihi ni wihi,
25  kunene ku ta tlhela ku nghena ni tihosi ni tihosana hi tinyangwa ta muti lowu, ti tshama exiluvelweni xa Davhida, ti khandziya kalichi ni tihanci, tona ni tihosana ta tona, vanhu va Yuda ni vaaki va Yerusalema; kunene muti lowu wu ta va ni vaaki hilaha ku nga riki na makumu.
26  Entiyisweni vanhu va ta ta va huma emitini ya Yuda ni le kusuhi na Yerusalema ni le tikweni ra Benjamini ni le tikweni ra le hansi ni le ndhawini ya tintshava ni le Negebu, va tisa gandzelo ro hisiwa leri heleleke ni xitlhavelo ni gandzelo ra mavele ni murhi wa risuna, va tisa ni xitlhavelo xo nkhensa endlwini ya Yehovha.
27  “‘“Kambe loko mi nga ndzi yingisi hi ku hlawulekisa siku ra savata ni ku ka mi nga wu rhwali ndzhwalo, kambe wu nghenisiwa hi tinyangwa ta Yerusalema hi siku ra savata, ndzi ta tshivela ndzilo etinyangweni ta yena, kunene wu ta lovisa swihondzo swa Yerusalema swo tshama eka swona, a wu nge timiwi.”’”
50  Rito leri Yehovha a ri vuleke malunghana na Babilona, ni tiko ra Vakalidiya, ha Yeremiya lowa muprofeta:
2  “Byelani matiko, mi swi twarisa. Mi tlakusa xikombiso; swi twariseni. Mi nga fihli nchumu. Vulani mi ku, ‘Babilona u tekiwile. Bele u khomisiwe tingana. Medoraki u khomiwe hi ku chava. Swifaniso swa yena swi khomisiwe tingana. Swifaniso swa yena swa hava leswi hombolokeke swi khomiwe hi ku chava.’
3  Hikuva tiko ri te ehenhla ka yena ri huma en’walungwini. Hi yena la endlaka tiko rakwe ri va xihlamariso, lerova a ku na munhu la tshamaka eka yena. Vanhu ni swifuwo va balekile. Va fambile.”
4  “Emasikwini wolawo ni le nkarhini wolowo,” ku vula Yehovha, “vana va Israyele ni vana va Yuda va hlanganile, va ta ta. Va ta famba, va famba va ri karhi va rila, naswona va ta lava Yehovha Xikwembu xa vona.
5  Va ta tshamela ku vutisa ndlela leyi yaka eSiyoni, swikandza swi langute tlhelo rero, va ku, ‘Tanani, a hi tihlanganiseni na Yehovha eka ntwanano lowu tshamaka hilaha ku nga heriki lowu nga ta ka wu nga rivariwi.’
6  Vanhu va mina va hundzuke ntlhambi wa swivumbiwa leswi lovaka. Varisi va vona va va tsendzelekisile. Va va yise etintshaveni. Va suke entshaveni va ya exitsungeni. Va rivale ndhawu ya vona yo wisela eka yona.
7  Hinkwavo lava va va kumaka va va dyile, ni swirha swa vona swi te, ‘A hi nge vi na nandzu, hikwalaho ka leswi va dyoheleke Yehovha ndhawu yo lulama ya ku tshama eka yona ni ntshembo wa vatata wa vona, Yehovha.’”
8  “Balekani mi huma exikarhi ka Babilona, mi huma etikweni ra Vakalidiya, mi kotisa swiharhi leswi rhangaka emahlweni ka ntlhambi.
9  Hikuva, waswivo, ku lwisana na Babilona ndzi pfuxa ni ku humesa nhlengeletano ya matiko lamakulu ku suka etikweni ra le n’walungwini, kunene ma ta longoloka ku lwa na yena. U ta tekiwa kona. Miseve ya munhu yi fana ni ya munhu wa matimba leyi vangaka ku pfumala vana, leyi yi nga vuyiki yi nga ri na vuyelo.
10  Kutani Kalidiya u ta phangiwa. Hinkwavo lava va n’wi phangaka va ta eneriseka,” ku vula Yehovha.
11  “Hikuva mi tshame mi tsakile, mi hambete mi khana loko mi phanga ndzhaka ya mina. Hikuva mi hambete mi handza kukota thokazi ebyanyini byo olova, mi hambeta mi rila kukota tihanci.
12  Mana wa n’wina u khomiwe hi tingana swinene. Loyi a mi velekeke u khomiwe hi tingana. Maswivo! A hi wa nkoka exikarhi ka matiko, i mananga yo pfumala mati ni rivala ra le kwandzasini.
13  Hikwalaho ka ku hlundzuka ka Yehovha ku nga ka ku nga akiwi eka yena, u ta va rhumbi hi ku helela. Mani na mani loyi a hundzaka eBabilona, u ta languta hi ku hlamala, a ba noti hikwalaho ka makhombo ya yena hinkwawo.
14  “Longolokani leswaku mi lwa na Babilona matlhelo hinkwawo, n’wina hinkwenu lava kungaka vurha. N’wi copeni. Mi nga siyi nseve, hikuva yena u dyohele Yehovha.
15  Banani hungwe ra nyimpi eka yena matlhelo hinkwawo. U nyikete voko ra yena. Tiphuphu ta yena ti wile. Marhangu ya yena ma hirimuxiwile. Hikuva i ku rihisela ka Yehovha. N’wi rihiseleni. Leswi a swi endleke, n’wi endleni swona na yena.
16  Susani mubyari eBabilona ni loyi a tamelaka rihwevo hi nkarhi wa ntshovelo. Hikwalaho ka banga ra tihanyi va hundzulukela vanhu va ka vona, un’wana ni un’wana u ta balekela etikweni ra rikwavo.
17  “Israyele i nyimpfu leyi lahlekeke. Tinghala hi tona leti n’wi hlongoriseke. Eku sunguleni hosi ya Asiriya yi n’wi dyile, eku heteleleni Nebukadretsara hosi ya Babilona u phorhe marhambu ya yena.
18  Hikokwalaho Yehovha wa mavuthu, Xikwembu xa Israyele, u te, ‘Ndzi hundzuluxela nyingiso eka hosi ya Babilona ni le ka tiko ra yona hi ndlela leyi fanaka ni leyi ndzi hundzuluxeleke nyingiso ha yona eka hosi ya Asiriya.
19  Ndzi ta vuyisa Israyele emadyelweni yakwe, kunene u ta dya byanyi eKarimeli ni le Baxani; naswona endhawini ya tintshava ya Efrayimi ni ya Giliyadi moya-xiviri wakwe wu ta eneriseka.’”
20  “Kutani emasikwini wolawo ni le nkarhini wolowo,” ku vula Yehovha, “xihoxo xa Israyele xi ta lavisisiwa, kambe a xi nge kumeki; ni swidyoho swa Yuda, kambe a swi nge kumeki, hikuva lava ndzi va tshikaka va sala, ndzi ta va rivalela.”
21  “Lwana ni tiko ra Meratayimi—tana u ta lwa na rona, u lwa ni vaaki va Pekodi. A ku dlayeteriwe ni ku lovisiwa eka vona,” ku vula Yehovha, “u endla hi ku landza hinkwaswo leswi ndzi ku leriseke swona.
22  Ku ni mpfumawulo wa nyimpi etikweni, ni ku tshoveka lokukulu.
23  Vona ndlela leyi hamula ya ku fula ya misava hinkwayo yi tsemiweke ha yona, yi tshoviwa! Vona ndlela leyi Babilona a hundzukeke xihlamariso ha yona exikarhi ka matiko!
24  Oho Babilona, ndzi ku vekele ntlhamu kutani u khomiwile, kambe wena a wu swi tivanga. U kumiwile kutani u khomiwa, hikuva u hlundzukele Yehovha.
25  “Yehovha u pfule xitlati xa yena, a humesa matlhari ya xigwevo xa yena. Hikuva Hosi leyi Lawulaka, Yehovha wa mavuthu, u ni ntirho etikweni ra Vakalidiya.
26  Nghenani eka yena mi huma endhawini ya le kule. Pfulani madulu ya yena. N’wi fumbeni, kukota lava endlaka tinhulu, mi n’wi lovisa. Ku nga tshuki ku va ni lava va salaka.
27  Dlayetelani tinkunzi ta yena hinkwato letitsongo. A ti rhelele ti ya dlayiwa. Khombo eka tona, hikuva siku ra tona ri fikile, nkarhi wa ku nyikiwa ka tona nyingiso!
28  “Ku ni huwa ya lava va balekaka, lava balekaka etikweni ra Babilona va ya twarisa eSiyoni ku rihisela ka Yehovha Xikwembu xa hina, ku rihisela malunghana ni tempele ya yena.
29  “Vitanani vacopi va lwa na Babilona, hinkwavo lava kungaka vurha. Dzimani mixaxa mi n’wi rhendzela hinkwako. Ku nga tshuki ku va ni lava va balekaka. N’wi tlheriseleni hi ku ya hi ntirho wa yena. Hi ku landza hinkwaswo leswi a swi endleke, n’wi endleni swona. Hikuva u tikukumixile ehenhla ka Yehovha, eka Mukwetsimi wa Israyele.
30  Hikokwalaho majaha ya yena ma ta wa emintsendzeleni yakwe, ni vavanuna vakwe hinkwavo va nyimpi va ta miyetiwa esikwini rero,” ku vula Yehovha.
31  “Waswivo! Ndzi lwa na wena, Mutikukumuxi,” ku vula Hosi leyi Lawulaka, Yehovha wa mavuthu, “hikuva siku ra wena ri fanele ri fika, nkarhi lowu ndzi nga ta ku nyika ha wona nyingiso.
32  Kunene Mutikukumuxi u ta khunguvanyeka, a wa, kambe a nge pfuxiwi hi munhu. Emitini ya yena ndzi ta lumeka ndzilo, wu ta lovisa tindhawu hinkwato leti ti n’wi rhendzeleke.”
33  Yehovha wa mavuthu u te: “Vana va Israyele ni vana va Yuda va tshikileriwa, naswona hinkwavo lava va va endlaka makhumbi va va khomile. Va ale ku va tshika va famba.
34  Mukutsuri wa vona u ni matimba, vito ra yena i Yehovha wa mavuthu. Kunene u ta kambisisa nandzu wa vona, leswaku a ta wisisa tiko kutani a pfilunganya vaaki va Babilona.”
35  “Ku ni banga leri lwaka ni Vakalidiya,” ku vula Yehovha, “ri lwa ni vaaki va Babilona, ri lwa ni tihosana ta yena naswona ri lwa ni tintlhari ta yena.
36  Ku ni banga leri lwaka ni lava va vulaka marito ya hava, kunene va ta endla vuphukuphuku. Ku ni banga leri lwaka ni vavanuna va yena va matimba, kunene va ta khomiwa hi ku chava.
37  Ku ni banga leri lwaka ni tihanci ta vona, ri lwa ni makalichi ya vona ya nyimpi, ri lwa ni ntlawa hinkwawo lowu hlanganeke lowu nga exikarhi ka yena, kunene va ta va vavasati. Ku ni banga leri lwaka ni vahlayisi va xuma xakwe, entiyisweni va ta phangeriwa.
38  Mati ya yena ma onhiwa, naswona ma ta phya. Hikuva i tiko ra swifaniso leswi vatliweke, hikwalaho ka swivono swa vona leswi chavisaka va tshamela ku hlangana nhloko.
39  Hikokwalaho lava va tshamaka etindhawini leti nga riki na mati va ta tshama ni swiharhi leswi rilaka, eka yena ku fanele ku tshama tinca; a ku nge he tlheli ku tshamiwa eka yena, naswona a nge he vi kona eka xitukulwana xin’wana ku ya eka xitukulwana xin’wana.”
40  “Hilaha Xikwembu xi loviseke Sodoma na Gomora hakona ni miti leyi nga ekusuhi na yena,” ku vula Yehovha, “ku hava munhu la nga ta tshama kona, naswona n’wana wa munhu a nge luveli kwalaho.
41  “Waswivo! Ku ta vanhu lava humaka en’walungwini; kutani tiko lerikulu ni tihosi letikulu swi ta pfuxiwa ku suka etindhawini ta le kule swinene ta misava.
42  Va tamela vurha ni tlhari. Va ni tihanyi naswona a va kombisi tintswalo. Mpfumawulo wa vona wu fana ni lwandle leri baka pongo, va ta gada tihanci; va longoloka kukota munhu un’we leswaku va lwa na wena, Wena nhwanyana wa Babilona.
43  “Hosi ya Babilona yi twe xiviko malunghana na vona, naswona mavoko ya yona ma lelemerile. Ku ni maxangu! Yi ni switlhavi leswikulu, kukota wansati la velekaka.
44  “Waswivo! Munhu u ta humelela kukota nghala leyi humaka emakhwatini lamakulu ekusuhi na Yordani ku ya endhawini leyi tshamaka nkarhi wo leha, kambe hi nkarhinyana ndzi ta va balekisa eka yena. Naswona loyi a hlawuriweke ndzi ta n’wi veka ehenhla ka yena. Hikuva, xana i mani la fanaka na mina, i mani loyi a nga ta ndzi tlhontlha, naswona sweswi, i mani murisi loyi a nga yimaka emahlweni ka mina?
45  Hikokwalaho, twanani xiboho lexi Yehovha a xi boheke ku lwa na Babilona ni miehleketo ya yena leyi a yi ehleketeleleke tiko ra Vakalidiya. Kunene lavatsongo exikarhi ka ntlhambi va ta koka-kokiwa. Hakunene u ta lovisa ndhawu ya vona yo tshama eka yona hikwalaho ka vona.
46  Hi huwa ya ku khomiwa ka Babilona, kunene misava yi ta ninginika, ni xirilo xi ta twiwa exikarhi ka matiko.”
9  Mawaku loko nhloko ya mina a yi ri mati, niloko mahlo ya mina a ma ri xihlovo xa mihloti! A ndzi ta rila nhlikanhi ni vusiku ndzi rilela lava dlayiweke, ku nga vanhu va n’wana wa nhwanyana wa vanhu va mina.
2  Mawaku loko a ndzi ri ni yindlu ya vaendzi emananga! A ndzi ta siya vanhu va mina ndzi ya ekule na vona, hikuva hinkwavo i vaoswi, i nhlengeletano ya vaxengi;
3  naswona va kunga ririmi ra vona ku fana ni vurha va vula mavunwa; kambe a va vanga na matimba ya vutshembeki etikweni. “Hikuva va suke evubihini va ya evubihini, hambi mina va ndzi honisile,” ku vula Yehovha.
4  “Tilanguteleni, un’wana ni un’wana eka nakulobye, naswona makwenu mi nga n’wi tshembi nikatsongo. Hikuva makwenu un’wana ni un’wana a nga kanganyisa, kasi nakuloni un’wana ni un’wana a nga famba-famba a lumbeta,
5  kutani un’wana ni un’wana u tshamela ku n’wi langutela ehansi nakulobye; naswona a va vulavuli ntiyiso nikatsongo. Ririmi ra vona va ri dyondzise ku vulavula mavunwa. Va tikarharisile hi ku endla leswi hoxeke.
6  “Wena u tshama exikarhi ka vuxisi. Va arile ku ndzi tiva hikwalaho ka vuxisi,” ku vula Yehovha.
7  Hikokwalaho Yehovha wa mavuthu u te: “Waswivo, ndza va n’okisa, ndzi boheka ku va kambela, hikuva hi yihi ndlela yin’wana leyi ndzi nga endlaka ha yona hikwalaho ka nhwanyana wa vanhu va mina?
8  Ririmi ra vona i nseve wo tlhava. Ri vulavule vuxisi. Hi nomu wakwe, munhu u tshamela ku vulavula ku rhula ni nakulobye; kambe endzeni ka yena wa n’wi tumbelela.”
9  “Xana a ndzi fanelanga ndzi va endla va tihlamulela hikwalaho ka swilo leswi?” ku vula Yehovha. “Kumbe, xana moya-xiviri wa mina a wu fanelanga wu tirihisela ehenhla ka tiko ro fana ni leri?
10  Ehenhla ka tintshava ndzi ta endla leswaku ku va ni ku rila ni ku titshandza, ni risimu ra xirilo emadyelweni ya le mananga; hikuva va ta va va hisiwile lerova a ku nge vi na munhu la tsemakanyaka naswona entiyisweni vanhu a va nge ku twi ku rila ka swifuwo. Xivumbiwa lexi hahaka xa le matilweni ni xivandzana swi ta va swi balekile; swi ta va swi fambile.
11  Kutani ndzi ta endla Yerusalema a va nhulu ya maribye, byetlelo bya timhungubye; miti ya Yuda ndzi ta yi endla rhumbi, yi ta pfumala muaki.
12  “Hi wihi munhu la tlhariheke, leswaku a twisisa leswi, ni loyi nomu wa Yehovha wu vulavuleke na yena, leswaku a ta swi twarisa? Entiyisweni, hikwalaho ka yini tiko ri fanele ri lova, ri hisiwa ku fana ni mananga ku nga vi na munhu la tsemakanyaka kona?”
13  Yehovha a ya emahlweni a ku: “Hikwalaho ka leswi va tshikaka nawu wa mina lowu ndzi wu vekeke emahlweni ka vona, ni hikwalaho ka leswi va nga ri yingisangiki rito ra mina nileswi va nga fambangiki ha rona,
14  kambe va hambeteke va famba hi ku landza ku sihalala ka mbilu ya vona ni hi ku landza swifaniso swa Bali, leswi vatata wa vona va va dyondziseke swona;
15  hikokwalaho Yehovha wa mavuthu, Xikwembu xa Israyele, u te, ‘Waswivo, vanhu lava, ndzi va dyisa xibaha, naswona ndzi ta va nwisa mati lama nga ni vuxungu;
16  ndzi ta va hangalasela ematikweni lawa hambi vona kumbe vatata wa vona va nga ma tivangiki, naswona ndzi ta va rhumela banga kukondza ndzi va herisa.’
17  “Yehovha wa mavuthu u te, ‘Tikhomeni hi ku twisisa, mi vitana vavasati lava yimbelelaka risimu ra xirilo, leswaku va ta; mi tlhela mi rhuma leswaku ku vitaniwa vavasati lava nga ni vuswikoti, leswaku va ta,
18  leswaku va hatlisa va hi rilela. Mahlo ya hina a ma xiririke mihloti ni mahlo ya hina lama vangamaka a ma hume mati.
19  Hikuva rito ra xirilo ri twiwile ri huma eSiyoni: “Vonani ndlela leyi hi phangeriweke ha yona! Vonani ndlela leyi hi khomiweke hi tingana ha yona! Hikuva hi siye tiko; hikuva va cukumete vutshamo bya hina.”
20  Kambe twanani rito ra Yehovha, N’wina vavasati, onge ndleve ya n’wina yi nga twa rito leri humaka enon’wini wakwe. Kutani mi dyondzisa vanhwanyana va n’wina xirilo, wansati un’wana ni un’wana a dyondzisa nakulobye risimu ra xirilo.
21  Hikuva rifu ri nghene hi mafasitere ya hina; ri te eswihondzweni swa hina swo tshama eka swona, leswaku ri susa n’wana exitarateni ni majaha emintsendzeleni.’
22  “Vula u ku, ‘Yehovha wa vulavula, a ku: “Mintsumbu ya vanhu na yona yi fanele yi wa ku fana ni vulongo ehenhla ka xikandza xa nhova ni ku fana ni koroni leyi ya ha ku tsemiwaka endzhaku ka mutshoveri, ku nga ri na munhu wa ku yi hlengeleta.”’”
23  Yehovha u te: “Munhu la tlhariheke a nga tshuki a tikurisa hi vutlhari byakwe, ni munhu la nga ni matimba a nga tshuki a tikurisa hi matimba yakwe. Munhu la fuweke a nga tshuki a tikurisa hi rifuwo rakwe.”
24  “Kambe loyi a tikurisaka a a tikurise hi nchumu lowu, hi ku va ni ku twisisa ni ku tiva mina, leswaku hi mina Yehovha, Loyi a kombisaka musa wa rirhandzu, vululami ni ku tshembeka emisaveni; hikuva swilo leswi ndza swi tsakela,” ku vula Yehovha.
25  “Waswivo! Masiku ma ta,” ku vula Yehovha, “ndzi ta endla leswaku un’wana ni un’wana la yimbeke, kambe a nga yimbanga hi ku hetiseka, a tihlamulela,
26  eka Egipta ni le ka Yuda ni le ka Edomu ni le ka vana va Amone ni le ka Mowabu ni le ka hinkwavo lava tsemeteke misisi exikarhi ka mahlo ni tindleve lava tshamaka emananga; hikuva matiko hinkwawo a ma yimbanga, naswona yindlu hinkwayo ya Israyele a yi yimbanga embilwini.”
28  Kutani elembeni rero, eku sunguleni ka mfumo wa Sedekiyasi hosi ya Yuda, elembeni ra vumune, hi n’hweti ya vuntlhanu, Hananiya n’wana wa Azuri, muprofeta loyi a a huma eGibiyoni, a ndzi byela endlwini ya Yehovha ematihlweni ya vaprista ni vanhu hinkwavo a ku:
2  “Yehovha wa mavuthu, Xikwembu xa Israyele, u te, ‘Ndzi ta tshova joko ra hosi ya Babilona.
3  Ku nga si hela malembe mambirhi lama engetelekeke ndzi ta tlherisela endhawini leyi swibya hinkwaswo swa yindlu ya Yehovha leswi Nebukadnetsara hosi ya Babilona a swi tekeke endhawini leyi leswaku a swi yisa eBabilona.’”
4  “‘Yekoniya n’wana wa Yoyakimi, hosi ya Yuda, ni lava va nga makhumbi hinkwawo ya Yuda lama yeke eBabilona ndzi va tlherisela endhawini leyi,’ ku vula Yehovha, ‘hikuva ndzi ta tshova joko ra hosi ya Babilona.’”
5  Muprofeta Yeremiya a ya emahlweni a byela muprofeta Hananiya ematihlweni ya vaprista ni le matihlweni ya vanhu hinkwavo lava a va yime endlwini ya Yehovha;
6  ina, muprofeta Yeremiya a ya emahlweni a ku: “Amen! Onge Yehovha a nga endlisa xisweswo! Onge Yehovha a nga simeka marito lawa u ma profeteke hi ku tlherisela swibya swa yindlu ya Yehovha ni vanhu hinkwavo lava nga evukhumbini va suka eBabilona va ta endhawini leyi!
7  Hambiswiritano, ndzi kombela u yingisa rito leri ndzi ku byelaka rona wena ni vanhu hinkwavo.
8  Malunghana ni vaprofeta lava a va ri kona emahlweni ka mina ni le mahlweni ka wena ku sukela khale swinene, na vona a va hamba va profeta malunghana ni matiko yo tala ni mimfumo leyikulu, hi nyimpi ni hi khombo ni hi ntungu.
9  Malunghana ni muprofeta loyi a profetaka ku rhula, loko rito ra muprofeta ri hetiseka u ta tiviwa muprofeta loyi a rhumiweke hi Yehovha hi ntiyiso.”
10  Hiloko muprofeta Hananiya a susa joko enhan’wini ya muprofeta Yeremiya a ri tshova.
11  Kutani Hananiya a vulavula ematihlweni ya vanhu hinkwavo a ku: “Yehovha u te, ‘Ndzi ta ri tshova hi ndlela leyi joko ra Nebukadnetsara hosi ya Babilona ku nga si hela malembe mambirhi enhan’wini ya matiko.’” Hiloko muprofeta Yeremiya a khoma ndlela a famba.
12  Kutani ku fika rito ra Yehovha eka Yeremiya, endzhaku ka loko muprofeta Hananiya a tshove joko enhan’wini ya muprofeta Yeremiya, ri ku:
13  “Famba u ya byela Hananiya u ku, ‘Yehovha u te: “U tshove majoko ya mintsandza, ematshan’weni ya wona u ta endla majoko ya nsimbi.”
14  Hikuva Yehovha wa mavuthu, Xikwembu xa Israyele, u te: “Ndzi ta veka joko ra nsimbi enhan’wini ya matiko lawa hinkwawo, leswaku ma tirhela Nebukadnetsara hosi ya Babilona; ma fanele ma n’wi tirhela. Naswona ndzi ta n’wi nyika ni swivandzana swa nhova.”’”
15  Muprofeta Yeremiya a ya emahlweni a byela Hananiya lowa muprofeta a ku: “Ndzi kombela u yingisa, Wena Hananiya! Yehovha a nga ku rhumanga, kambe wena u endle leswaku vanhu lava va tshemba mavunwa.
16  Hikokwalaho Yehovha u te, ‘Waswivo! Ndza ku susa evuandlalweni bya misava. Wena u fanele u fa elembeni leri, hikuva u pfukele Yehovha hi ku kongoma.’”
17  Kutani muprofeta Hananiya a fa hi lembe rero, en’hwetini ya vunkombo.
27  Eku sunguleni ka mfumo wa Yoyakimi n’wana wa Yosiya, hosi ya Yuda, ku fike rito leri eka Yeremiya ri huma eka Yehovha, ri ku:
2  “Yehovha u ndzi byele a ku, ‘Tiendlele switsimbo ni majoko, u swi veka enhan’wini ya wena.
3  Naswona u fanele u swi rhumela eka hosi ya Edomu ni le ka hosi ya Mowabu ni le ka hosi ya vana va Amone ni le ka hosi ya Tiri ni le ka hosi ya Sidoni hi voko ra varhumiwa lava taka eYerusalema eka Sedekiyasi hosi ya Yuda.
4  Kutani u fanele u va nyika xileriso xi ya eka vini va vona, u ku: “‘“Yehovha wa mavuthu, Xikwembu xa Israyele, u vurile; mi ta byela vini va n’wina mi ku,
5  ‘Mina ndzi endle misava, vanhu ni swivandzana leswi nga ehenhla ka vuandlalo bya misava hi matimba ya mina lamakulu ni hi voko ra mina leri tshambulutekeke; naswona ndzi swi nyike loyi ndzi voneke a lulamile ematihlweni ya mina.
6  Kutani sweswi matiko lawa hinkwawo ndzi ma nyikele evokweni ra Nebukadnetsara hosi ya Babilona, nandza wa mina; naswona ndzi n’wi nyike ni swivandzana swa nhova leswaku swi n’wi tirhela.
7  Kutani matiko hinkwawo ma ta tirhela yena, n’wana wakwe ni ntukulu wakwe kukondza ku fika nkarhi wa tiko ra yena, kutani matiko yo tala ni tihosi letikulu ti ta n’wi tshikilela kukota nandza.’
8  “‘“‘Kutani tiko ni mfumo lowu nga ta ka wu nga n’wi tirheli, Nebukadnetsara hosi ya Babilona; ni leri ri nga ta ka ri nga yi nghenisi nhamu ejokweni ra hosi ya Babilona, ndzi hundzuluxela nyingiso eka tiko rero hi banga ni hi ndlala ni hi ntungu,’ ku vula Yehovha, ‘kukondza ndzi va heta hi voko ra yena.’
9  “‘“‘Loko ku ri n’wina, mi nga yingisi vaprofeta va n’wina ni vangoma va n’wina ni valorhi va n’wina ni lava endlaka masalamusi ni valoyi, lava va mi byelaka va ku: “N’wina a mi nge yi tirheli hosi ya Babilona.”
10  Hikuva va mi profetela mavunwa, leswaku va mi susa laha mi nga kona mi ya ekule; kutani ndzi ta mi hangalasa, mi ta lova.
11  “‘“‘Loko ku ri tiko leri nga ta nghenisa nhamu ya rona ejokweni ra hosi ya Babilona kutani ri yi tirhela, ndzi ta tlhela ndzi ri wisisa emisaveni ya rona,’ ku vula Yehovha, ‘kunene ri ta yi rima, ri tshama eka yona.’”’”
12  Hambi ku ri Sedekiyasi hosi ya Yuda ndzi n’wi byele hi ku ya hi marito lawa hinkwawo, ndzi ku: “Nghenisani tinhamu ta n’wina ejokweni ra hosi ya Babilona, mi yi tirhela swin’we ni vanhu va yona kutani mi hambeta mi hanya.
13  Ha yini wena ni vanhu va wena mi fanele mi dlayiwa hi banga, hi ndlala ni hi ntungu hi ku ya hi leswi Yehovha a swi byeleke tiko leri ri nga yi tirheliki hosi ya Babilona?
14  Naswona mi nga ma yingisi marito ya vaprofeta lava va mi byelaka va ku, ‘A mi nge yi tirheli hosi ya Babilona,’ hikuva va mi profetela mavunwa.
15  “‘Hikuva a va rhumiwanga hi mina,’ ku vula Yehovha, ‘kambe va profeta mavunwa hi vito ra mina, hikwalaho ndzi ta mi hangalasa, kutani mi ta lova, n’wina ni vaprofeta lava va mi profetelaka.’”
16  Ndzi byele vaprista ni vanhu lava hinkwavo, ndzi ku: “Yehovha u te, ‘Mi nga ma yingisi marito ya vaprofeta va n’wina lava va mi profetelaka, va ku: “Maswivo! Swibya swa yindlu ya Yehovha swa tlherisiwa swi suka eBabilona hi ku hatlisa!” Hikuva va mi profetela mavunwa.
17  Mi nga va yingisi. Tirhelani hosi ya Babilona kutani mi hambeta mi hanya. Ha yini muti lowu wu fanele wu va ndhawu leyi onhakeke?
18  Kambe loko va ri vaprofeta niloko rito ra Yehovha ri ri kona eka vona, va komberiwa ku khongela Yehovha wa mavuthu, leswaku swibya leswi seleke endlwini ya Yehovha ni le ndlwini ya hosi ya Yuda ni le Yerusalema swi nga ti eBabilona.’
19  “Hikuva Yehovha wa mavuthu u vulavurile malunghana ni tiphuphu ni lwandle ni makalichi ni swibya leswin’wana leswi seleke emutini lowu,
20  leswi Nebukadnetsara hosi ya Babilona a nga swi tekangiki loko a teka Yekoniya n’wana wa Yoyakimi, hosi ya Yuda, a n’wi yisa evukhumbini ku suka eYerusalema a ya eBabilona, swin’we ni hinkwavo vanhu va xiyimo xa le henhla va Yuda na Yerusalema;
21  hikuva Yehovha wa mavuthu, Xikwembu xa Israyele, malunghana ni swibya leswi seleke endlwini ya Yehovha ni yindlu ya hosi ya Yuda na Yerusalema, u te,
22  ‘“Va ta tisiwa eBabilona naswona va ta tshama kona ku fikela esikwini leri ndzi nga ta hundzuluxela nyingiso wa mina eka vona,” ku vula Yehovha. “Ndzi ta va humesa kutani ndzi va tlherisela endhawini leyi.”’”
7  Rito leri fikeke eka Yeremiya ri huma eka Yehovha, ri ku:
2  “Yima enyangweni ya yindlu ya Yehovha, u fanele u huwelela kona rito leri, u ku, ‘Twanani rito ra Yehovha, n’wina hinkwenu lava nga eYuda, lava nghenaka hi tinyangwa leti leswaku mi nkhinsama eka Yehovha.
3  Yehovha wa mavuthu, Xikwembu xa Israyele, u te: “Endlani tindlela ta n’wina ni ku tirhisana ka n’wina swi va swinene, kutani ndzi ta mi hlayisa mi tshama endhawini leyi.
4  Mi nga tshembeli eka marito ya vukanganyisi, mi ku, ‘Vona i tempele ya Yehovha, i tempele ya Yehovha, i tempele ya Yehovha!’
5  Hikuva loko kunene mo endla tindlela ta n’wina ni ku tirhisana ka n’wina swi va swinene, loko kunene mo hetisisa vululami exikarhi ka munhu ni nakulobye,
6  loko mo ka mi nga tshikileli muluveri, n’wana la nga riki na tatana ni noni, naswona mi nga halati ngati leyi nga riki na nandzu endhawini leyi, mi nga landzeleli swikwembu swimbe leswaku mi nga weriwi hi khombo,
7  kunene mina ndzi ta mi hlayisa mi tshama endhawini leyi, etikweni leri ndzi ri nyikeke vatata wa n’wina, ku suka enkarhini lowu nga riki na makumu ku ya enkarhini lowu nga riki na makumu.”’”
8  “Maswivo, mi tshembela eka marito ya vukanganyisi—kunene a ma nge mi pfuni nchumu nikatsongo.
9  Xana mi nga yiva, mi dlaya hi vomu, mi endla vuoswi, mi hlambanya hi vunwa, mi mbulukisa xitlhavelo eka Bali ni ku landzelela swikwembu swimbe leswi mi nga swi tivangiki,
10  naswona, xana mi nga fika mi yima emahlweni ka mina endlwini leyi vito ra mina ri vitaniweke eka yona, kutani mi ku, ‘Kunene hi ta kutsuriwa,’ hambi mi endle swilo leswi hinkwaswo swo nyenyetsa?
11  Xana yindlu leyi vito ra mina ri vitaniweke eka yona yi hundzuke bako ra swigevenga ematihlweni ya n’wina? Maswivo, na mina ndzi swi vonile,” ku vula Yehovha.
12  “‘Hambiswiritano, fambani sweswi, mi ya endhawini ya mina leyi a yi ri eXilo, laha vito ra mina a ri tshama kona eku sunguleni, mi vona leswi ndzi yi endleke swona hikwalaho ka vubihi bya vanhu va mina eIsrayele.
13  Kutani hikwalaho ka leswi mi hambeteke mi endla mintirho leyi hinkwayo,’ ku vula Yehovha, ‘mina ndzi hambete ndzi vulavula na n’wina, ndzi pfuka nimpundzu swinene ndzi vulavula, kambe n’wina a mi yingisanga, naswona ndzi hambete ndzi mi vitana, kambe a mi angulanga,
14  endlwini leyi vito ra mina ri vitaniweke eka yona, leyi mi tshembelaka eka yona, ni le ndhawini leyi ndzi mi nyikeke yona swin’we ni vatata wa n’wina, ndzi ta endla swo fana nileswi ndzi swi endleke eXilo.
15  Ndzi ta mi cukumeta mi suka emahlweni ka xikandza xa mina, hilaha ndzi va cukumeteke hakona vamakwenu hinkwavo, vana hinkwavo va Efrayimi.’
16  “Loko ku ri wena, u nga va khongeleli vanhu lava, u nga tshuki u va vulela rito ra xirilo kumbe xikhongelo kumbe u kombela eka mina, hikuva a ndzi nge ku yingisi.
17  Xana a wu swi voni leswi va swi endlaka emitini ya Yuda ni le switarateni swa Yerusalema?
18  Vana va rhotela tihunyi, kasi vatatana va tshivela ndzilo, vavasati va pfuva mbila yo endla swinkwa swa xitlhavelo xa ‘hosi ya xisati ya matilo’; naswona ku chululeriwa swikwembu swimbe magandzelo ya swakunwa hi xikongomelo xa ku ndzi hlundzukisa.
19  ‘Xana va hlundzukisa mina?’ ku vula Yehovha. ‘Xana a va tihlundzukisi vona, hi xikongomelo xo khomisa swikandza swa vona tingana?’
20  Hikokwalaho Yehovha, Hosi leyi Lawulaka u te, ‘Waswivo! Ku hlundzuka ka mina ni vukarhi bya mina swi chuluriwa endhawini leyi, ehenhla ka vanhu ni le henhla ka xifuwo, ni le henhla ka murhi wa le nhoveni ni le henhla ka mihandzu ya misava; byi ta pfurha, byi nga timeki.’
21  “Yehovha wa mavuthu, Xikwembu xa Israyele, u te, ‘Engetelani magandzelo wolawo yo hisiwa lama heleleke eswitlhavelweni swa n’wina kutani mi dya nyama.
22  Hikuva a ndzi vulavulanga ni vatata wa n’wina, naswona a ndzi va lerisanga esikwini leri ndzi va humeseke ha rona etikweni ra Egipta malunghana ni timhaka ta gandzelo ro hisiwa leri heleleke ni xitlhavelo.
23  Kambe rito leri ndzi va lerise rona, ndzi ku: “Yingisani rito ra mina kutani ndzi ta va Xikwembu xa n’wina, n’wina mi ta va vanhu va mina; mi fanele mi famba endleleni hinkwayo leyi ndzi nga ta mi lerisa yona, leswaku swi ta mi fambela kahle.”’
24  Kambe a va yingisanga, naswona a va yi rhiyanga ndleve, kambe va fambe hi ku landza switsundzuxo swa vona ni ku sihalala ka mbilu ya vona yo biha, lerova va ye endzhaku ku nga ri emahlweni,
25  ku sukela esikwini leri vatata wa n’wina va humeke ha rona etikweni ra Egipta ku fika esikwini leri; ndzi hambete ndzi mi rhumela malandza ya mina hinkwawo lama nga vaprofeta, siku ni siku ndzi pfuka nimpundzu swinene ndzi ma rhuma.
26  Kambe a va ndzi yingisanga naswona a va yi rhiyanga ndleve, kambe va hambete va nonon’hwisa nhamu. Va endle swo biha ku tlula vatata wa vona!
27  “Kutani u fanele u va byela marito lawa hinkwawo, kambe a va nge ku yingisi; naswona u fanele u va vitana, kambe a va nge ku hlamuli.
28  U fanele u va byela u ku, ‘Leri i tiko leri vanhu va rona va nga yingisangiki rito ra Yehovha Xikwembu xa vona, naswona a va yi amukelanga ndzayo. Ku tshembeka ku herile, ku susiwile enon’wini wa vona.’
29  “Tsemeta misisi ya wena leyi nga tsemetiwangiki u yi cukumeta, u suma risimu ra xirilo ehenhla ka switsunga leswi nga riki na nchumu, hikuva Yehovha u bakanyile naswona u ta tshika xitukulwana lexi a xi hlundzukeleke.
30  ‘Hikuva vana va Yuda va endle swo biha ematihlweni ya mina,’ ku vula Yehovha. ‘Va veke swilo swa vona swo nyenyetsa endlwini leyi vito ra mina ri vitaniweke eka yona, leswaku va ri nyamisa.
31  Va ake tindhawu leti tlakukeke ta Tofete, leyi nga enkoveni wa n’wana wa Hinomu, leswaku va hisa vana va vona va majaha ni va vanhwanyana endzilweni, ku nga nchumu lowu ndzi nga wu lerisangiki naswona a wu vanga kona embilwini ya mina.’
32  “‘Hikokwalaho, waswivo, masiku ma ta,’ ku vula Yehovha, ‘lawa ku nga ta ka ku nga ha vuriwi leswaku i Tofete ni nkova wa n’wana wa Hinomu, kambe wu ta va nkova wa ku dlaya; kutani va ta boheka ku lahla vanhu eTofete ku nga ri na ndhawu leyi ringaneke.
33  Hikwalaho mintsumbu ya vanhu lava yi ta va swakudya swa swivumbiwa leswi hahaka swa matilo ni swa swivandzana swa misava, ku nga ri na munhu la swi chavisaka.
34  Kutani emitini ya Yuda ni le switarateni swa Yerusalema ndzi ta herisa rito ra ku khana ni rito ra ku tsaka, rito ra muteki ni rito ra mutekiwa; hikuva tiko ri ta va ndhawu leyi onhakeke.’”
51  Yehovha u te: “Waswivo, ndzi pfuxa mheho leyi onhaka ehenhla ka Babilona ni le henhla ka vaaki va Leb-kamayi;
2  kunene eBabilona ndzi ta rhuma vapeperhi lava va nga ta n’wi peperha, lava nga ta n’wi thangula; hikuva va ta lwa na yena matlhelo hinkwawo esikwini ra khombo.
3  “Loyi a kungaka vurha byakwe a nga tshuki a byi kunga. Naswona a nga vi kona loyi a titlakusaka hi nguvu yakwe ya mahakatimba ya nsimbi. “Naswona mi nga tshuki mi tsetselela majaha ya yena. Lovisani vuthu ra yena hinkwaro.
4  Va ta dlayiwa etikweni ra Vakalidiya, va tlhaviwa eswitarateni swakwe.
5  “Hikuva Israyele na Yuda a hi tinoni eka Xikwembu xa vona, eka Yehovha wa mavuthu. Hikuva tiko ra vona a ri tele nandzu hi ku ya hi Mukwetsimi wa Israyele.
6  “Balekani exikarhi ka Babilona, un’wana ni un’wana a ponisa moya-xiviri wakwe. Mi nga tshuki mi dlayiwa hikwalaho ka xihoxo xakwe. Hikuva i nkarhi wa ku rihisela ka Yehovha. U n’wi khoma hi ndlela leyi a n’wi khomeke ha yona.
7  Babilona u ve xinwelo xa nsuku evokweni ra Yehovha, u dakwise misava hinkwayo. Matiko ma nwe vhinyo ya yena. Hi yona mhaka leyi matiko ma tshamaka ma hlangane nhloko.
8  Hi xitshuketa Babilona u wile, lerova a tshoveka. N’wi rileleni. Tekani balsama ya xitlhavi xakwe. Kumbexana a nga horisiwa.”
9  “A hi ta va hi n’wi horisile Babilona, kambe a nga horisiwanga. N’wi tshikeni, a hi fambeni, un’wana ni un’wana wa hina a a ye etikweni ra yena. Hikuva ku avanyisiwa ka yena ku fike ematilweni, naswona ku tlakuke ku ya fika exibakabakeni lexi nga ni mapapa.
10  Yehovha u hi humesele swiendlo swa ku lulama. Tanani, a hi runguleni ntirho wa Yehovha Xikwembu xa hina eSiyoni.”
11  “Lotani miseve. Tatani switlhangu swa xirhendzevutana. Yehovha u pfuxe moya wa tihosi ta Vameda, hikuva mianakanyo ya yena i ya ku lwa na Babilona, leswaku a n’wi lovisa. Hikuva i ku rihisela ka Yehovha, ku rihisela ka tempele yakwe.
12  Tlakusani xikombiso ku lwa ni marhangu ya Babilona. Tiyisani ku rindza. Vekani varindzi. Lunghisani lava va tumbelelaka. Hikuva Yehovha hi yena la swi anakanyeke, kunene u ta endla leswi a swi vuleke ku lwa ni vaaki va Babilona.”
13  “Wena wansati la tshamaka ematini yo tala, la nga ni xuma xo tala, makumu ya wena ma fikile, mpimo wa ku bindzula ka wena.
14  Yehovha wa mavuthu u hlambanyile hi moya-xiviri wakwe, a ku, ‘Ndzi ta ku tata hi vanhu, kukota tinjiya, kunene va ta yimbelela va huwelela hikwalaho ka wena.’
15  I Muendli wa misava hi matimba yakwe, Loyi a simekaka tiko leri noneke ri tiya hi vutlhari byakwe, Loyi a tshambuluteke matilo hi ku twisisa ka yena.
16  Hi rito ra yena mati ma pfilunganyiwa ematilweni, naswona u tlhandlukisa hunguva emakun’wini ya misava. U endle ni migerho ya mpfula, u humese ni mheho eswitlatini swa yena.
17  Vanhu hinkwavo va endle handle ko anakanya onge hiloko va nga tivi. Un’wana ni un’wana la tirhaka hi nsimbi u ta khomiwa hi tingana hikwalaho ka xifaniso lexi vatliweke; hikuva xifaniso xa yena lexi endliweke hi ku n’okisiwa i mavunwa, naswona a xi na moya.
18  I vuhava, i ntirho wa ku vungunya. Enkarhini lowu swi nga ta nyikiwa nyingiso ha wona swi ta lova.
19  “Xiavelo xa Yakobe a xi fani ni swilo leswi, hikuva i Muvumbi wa swilo hinkwaswo, ni nhonga ya ndzhaka ya yena. Vito ra yena i Yehovha wa mavuthu.”
20  “Eka mina, wena u muchizo, u fana ni matlhari ya nyimpi, kunene ha wena ndzi ta fayetela matiko, ha wena ndzi ta lovisa mimfumo.
21  Ha wena ndzi ta fayetela hanci ni mugadi wa yona, ha wena ndzi ta fayetela kalichi ya nyimpi ni mugadi wa yona.
22  Ha wena ndzi ta fayetela vavanuna ni vavasati, naswona ha wena ndzi ta fayetela vavanuna lava kuleke ni mufana, naswona ha wena ndzi ta fayetela jaha ni nhwana.
23  Ha wena ndzi ta fayetela murisi ni ntlhambi wa yena, ha wena ndzi ta fayetela murimi ni xipani xakwe xa swifuwo, ha wena ndzi ta fayetela tindhuna-nkulu ni vafumi lava khomeleke.
24  Kutani ndzi ta tlherisela eBabilona ni le ka vaaki hinkwavo va Kalidiya vubihi hinkwabyo bya vona lebyi va byi endleke eSiyoni ematihlweni ya n’wina,” ku vula Yehovha.
25  “Waswivo, ndzi lwa na wena, Wena ntshava leyi onhaka,” ku vula Yehovha, “wena la onhaka misava hinkwayo; ndzi ta tshambulutela voko ra mina eka wena, ndzi ku khunguluxa u suka emaribyeni, ndzi ku endla ntshava leyi hisiweke.”
26  “Naswona vanhu a va nge teki eka wena ribye ra yinhla kumbe ribye ra masungulo, hikuva u ta tshama u ri marhumbi hilaha ku nga riki na makumu,” ku vula Yehovha.
27  “Tlakusani xikombiso etikweni. Yimbani nanga exikarhi ka matiko. N’wi vitaneleni matiko. N’wi rhambeleni mimfumo ya Ararati, Mini na Axikenazi. N’wi vekeleni mulanguteri la komutelaka ku lwa na yena. Tisani tihanci kukota tinjiya leti nga ni swimhondzwana.
28  N’wi vitaneleni matiko, tihosi ta Meda, tindhuna-nkulu ta yena ni vafumi va yena hinkwavo lava khomeleke ni tiko hinkwaro ra vulawuri bya un’wana ni un’wana.
29  Misava a yi ninginike, yi va ni switlhavi leswikulu, hikuva miehleketo ya Yehovha yi le henhla ka Babilona leswaku a endla tiko ra Babilona ri va xihlamariso, ri nga vi na muaki.
30  “Vavanuna va matimba va Babilona va tshike ku lwa. Va tshame etindhawini leti tiyeke. Matimba ya vona ma herile. Va hundzuke vavasati. Vutshamo bya yena byi hisiwe hi ndzilo. Swigogo swa yena swi tshoviwile.
31  “Xitsutsumi xi tsutsuma xi ya hlangana ni xitsutsumi xin’wana, ni muviki un’wana a ya hlangana ni muviki un’wana, va ya vikela hosi ya Babilona leswaku muti wa yona wu tekiwile ematlhelo hinkwawo,
32  nileswaku mahlaluko ma tekiwile, ni mabyatso ya papirasi va ma hise hi ndzilo, vavanuna va nyimpi va karhatekile.”
33  Hikuva Yehovha wa mavuthu, Xikwembu xa Israyele, u te: “Nhwanyana wa Babilona u fana ni xivuya xa mavele. I nkarhi wa ku n’wi kandziyela. Kambe ku sele nkarhinyana kutani u ta fikeriwa hi nkarhi wa ntshovelo.”
34  “Nebukadretsara hosi ya Babilona u ndzi dyile; u ndzi pfilunganyile. U ndzi endle ndzi fana ni xibya lexi nga riki na nchumu. U ndzi mite kukota nyoka leyikulu; u tate khwiri ra yena hi swilo swa mi-​na leswinene. U ndzi hlantswile.
35  ‘Madzolonga lawa ndzi endliweke wona ni miri wa mina a ma ve ehenhla ka Babilona,’ ku ta vula muaki wa xisati wa le Siyoni. ‘Ni ngati ya mina yi va ehenhla ka vaaki va Kalidiya,’ ku ta vula Yerusalema.”
36  Hikokwalaho Yehovha u te: “Waswivo, ndzi kambisisa nandzu wa wena, kunene ndzi ta rihisela hikwalaho ka wena. Ndzi ta omisa lwandle ra yena, ndzi omisa swihlovo swa yena.
37  Kutani Babilona u ta va nhulu ya maribye, byetlelo bya timhungubye, xihlamariso ni nchumu wo beriwa noti, a pfumala muaki.
38  Hinkwavo va ta vomba kukota swinghalana leswi nga ni ntshiva. Kunene va ta bonga kukota swinghalana.”
39  “Loko va hisa ndzi ta va vekela swakudya swa vona, ndzi va dakwisa, leswaku va khana; va ta etlela vurhongo lebyi nga heriki, lebyi va nga ta ka va nga pfuki eka byona,” ku vula Yehovha.
40  “Ndzi ta va tisa eku tlhaviweni ku fana ni nyimpfu ya xinuna, ku fana ni makhuna swin’we ni swiphongo.”
41  “Vona ndlela leyi Xixaki a khomiweke ha yona, ni ndlela leyi ku Dzunisa ka misava hinkwayo ku tekiwaka ha yona! Vona ndlela leyi Babilona a veke xihlamariso ha yona exikarhi ka matiko!
42  Lwandle ri te ehenhla ka Babilona. U funengetiwe hi magandlati ya rona lamanyingi.
43  Miti ya yena yi hundzuke xihlamariso, tiko ro pfumala mati ni rivala ra le kwandzasini. Leswi yi nga tiko, ku hava munhu la nga ta tshama eka yona, naswona ku hava n’wana wa munhu la nga ta tsemakanya eka yona.
44  Ndzi ta hundzuluxela nyingiso eka Bele eBabilona, ndzi humesa leswi a swi miteke enon’wini wakwe. Matiko a ma nge he khitikaneli eka yena. Naswona, rirhangu ra Babilona ri fanele ri wa.
45  “Humani exikarhi ka ye-​na, N’wina vanhu va mina, un’wana ni un’wana a ponisa moya-xiviri wakwe eku hlundzukeni lokukulu ka Yehovha.
46  Loko swi nga ri tano mbilu ya n’wina yi ta fikeriwa hi ku chava, kutani mi ta chava hikwalaho ka xiviko lexi nga ta twakala etikweni. Entiyisweni xiviko xexo xi ta ta hi lembe rin’we, ni le ndzhaku ka xona hi lembe rin’wana ku ta va ni xiviko ni madzolonga emisaveni, mufumi a lwa ni mufumi.
47  Hikokwalaho, maswivo, masiku ma ta, kutani ndzi ta hundzuluxela nyingiso eka swifaniso leswi vatliweke swa Babilona; tiko ra yena hinkwaro ri ta khomiwa hi tingana, ni lava dlayiweke hinkwavo va ta wa exikarhi ka yena.
48  “Kunene ehenhla ka Babilona, matilo ni misava ni hinkwaswo leswi nga eka swona swi ta huwelela hi ku tsaka, hikuva u ta teriwa hi vaphangi lava humaka en’walungwini,” ku vula Yehovha.
49  “Babilona a nga endlanga ntsena leswaku lava dlayiweke va Israyele va wa, kambe eBabilona ku tlhele ku wa hinkwavo lava dlayiweke va misava.
50  “N’wina lava balekeleke banga, yanani emahlweni. Mi nga yimi. Tsundzukani Yehovha mi ri ekule swinene, naswona onge Yerusalema a nga ta embilwini ya n’wina.”
51  “Hi khomisiwe tingana, hikuva hi twe ndzhukano. Ku tsongahatiwa ku funengete swikandza swa hina, hikuva vafambi va nghene etindhawini to kwetsima ta yindlu ya Yehovha.”
52  “Hikokwalaho, waswivo, masiku ma ta,” ku vula Yehovha, “ndzi ta hundzuluxela nyingiso wa mina eka swifaniso swa yena leswi vatliweke, etikweni ra yena hinkwaro loyi a tlhaviweke u ta rila.”
53  “Hambiloko Babilona o tlhandlukela ematilweni niloko o endla ku tlakuka ka matimba ya yena ku nga tshineleleki, lava phangaka va ta ta eka yena va huma eka mina,” ku vula Yehovha.
54  “Yingisani! Ku ni xirilo lexi humaka eBabilona, ni ku wa lokukulu loku humaka etikweni ra Vakalidiya,
55  hikuva Yehovha u teka Babilona, naswona eka yena u ta lovisa rito lerikulu, entiyisweni magandlati ya vona ma ta ba huwa kukota mati yo tala. Kunene huwa ya rito ra vona yi ta huma.
56  Hikuva ehenhla ka yena, ehenhla ka Babilona, ku ta ta loyi a phangaka, kunene vavanuna va yena va matimba va ta khomiwa. Mavurha ya vona ma ta tshoviwa, hikuva Yehovha i Xikwembu lexi rihiselaka. Kunene u ta tlherisela.
57  Kutani ndzi ta dakwisa tihosana ta yena ni tintlhari ta yena, tindhuna-nkulu ta yena ni vafumi va yena lava khomeleke ni vavanuna va yena va matimba, va ta etlela vurhongo lebyi tshamaka hilaha ku nga heriki, laha va nga ta ka va nga pfuki,” ku vula Hosi, leyi vito ra yona ku nga Yehovha wa mavuthu.
58  Yehovha wa mavuthu u te: “Rirhangu ra Babilona, hambileswi ri anameke, kunene ri ta mbundzumuxiwa; tinyangwa ta yena, hambileswi ti tlakukeke, ti ta lumekiwa hi ndzilo. Kutani vanhu va ta tirha hi matimba mahala, vanhu va matiko va tirhela ndzilo ntsena; va ta tikarhalisa ntsena.”
59  Rito leri Yeremiya lowa muprofeta a ri byeleke Seraya n’wana wa Neriya n’wana wa Mahaseya loko a famba na Sedekiyasi hosi ya Yuda ku ya eBabilona hi lembe ra vumune a ri hosi; Seraya a a ri murindzi wa yindlu.
60  Yeremiya a ya emahlweni a ri tsala ebukwini yin’we, khombo hinkwaro leri a ri ta wela Babilona, marito lawa hinkwawo lama tsariweke ku lwa na Babilona.
61  Ku tlula kwalaho, Yeremiya a byela Seraya, a ku: “Xikan’we-kan’we loko u fika eBabilona kutani u n’wi vona, u fanele u ma hlayela ehenhla marito lawa hinkwawo.
62  Kutani u fanele u ku, ‘Oho Yehovha, wena u vulavule ku lwa ni ndhawu leyi, leswaku u yi lovisa ku nga ha vi na muaki eka yona, hambi munhu kumbe xifuwo, kambe yi va marhumbi manene hilaha ku nga riki na makumu.’
63  Loko u hetile ku hlaya buku leyi u ta tsimba ribye eka yona, u yi hoxa exikarhi ka Yufrata.
64  Kutani u fanele u ku, ‘Leyi i ndlela leyi Babilona a nga ta mbombomela ha yona, a nga ha pfuki hikwalaho ka khombo leri ndzi ri tisaka eka yena; kunene va ta tikarhalisa.’” Marito ya Yeremiya ma gimeta kwala.
34  Rito leri fikeke eka Yeremiya ri huma eka Yehovha, loko Nebukadretsara hosi ya Babilona ni vandla rakwe ra nyimpi hinkwaro ni mimfumo hinkwayo ya misava, vulawuri lebyi nga evokweni rakwe, ni vanhu hinkwavo va lwa na Yerusalema ni miti hinkwayo ya yena, ri ku:
2  “Yehovha Xikwembu xa Israyele u te, ‘Famba, u ya byela Sedekiyasi hosi ya Yuda, ina, u fanele u n’wi byela u ku: “Yehovha u te, ‘Waswivo, ndzi nyiketa muti lowu evokweni ra hosi ya Babilona, yi ta wu hisa hi ndzilo.
3  Kutani wena a wu nge baleki evokweni ra yona, hikuva u ta khomiwa hakunene kutani u nyiketiwa evokweni ra yona. Mahlo ya wena ma ta vona mahlo ya hosi ya Babilona, nomu wa yona wu ta vulavula ni nomu wa wena, u ta ta eBabilona.’
4  Hambiswiritano, twana rito ra Yehovha, Wena Sedekiyasi hosi ya Yuda, ‘Yehovha u vurile malunghana na wena a ku: “U nga ka u nga dlayiwi hi banga.
5  U ta fa hi ku rhula; tihosi to sungula leti a ti ri kona emahlweni ka wena ti ta ku hisela mirhi ya risuna, ku fana ni leyi hiseriweke vatata wa wena, ti ta ku rilela ti ku, ‘Oho, Wena mulawuri,’ hikuva ‘hi mina ndzi vuleke rito leri,’ ku vula Yehovha.”’”’”
6  Yeremiya lowa muprofeta a ya emahlweni a byela Sedekiyasi hosi ya Yuda marito lawa hinkwawo eYerusalema,
7  loko mavandla ya nyimpi ya hosi ya Babilona ma lwa na Yerusalema ni miti hinkwayo ya Yuda leyi a yi sele, ma lwa na Lakixi na Azeka; hikuva miti yoleyo leyi tiyisiweke, hi yona leyi a yi sele exikarhi ka miti ya Yuda.
8  Rito leri fikeke eka Yeremiya ri huma eka Yehovha endzhaku ka loko Hosi Sedekiyasi a endle ntwanano ni vanhu hinkwavo lava a va ri eYerusalema leswaku a huwelela ntshunxeko eka vona,
9  leswaku un’wana ni un’wana a ntshunxa nandza wakwe wa xinuna ni wa xisati, wanuna wa Muheveru ni wansati wa Muheveru, leswaku va nga va endli malandza ya vona, ku nga Muyuda loyi a nga makwavo.
10  Kutani tihosana hinkwato ti yingisa, ni vanhu hinkwavo lava a va ri ehansi ka ntwanano leswaku un’wana ni un’wana a ntshunxa nandza wakwe wa xinuna, un’wana ni un’wana a ntshunxa nandza wakwe wa xisati, leswaku va nga ha va endli malandza, hiloko va va yingisa kutani va va tshika va famba.
11  Kambe va hundzuluka endzhaku ka sweswo, va tlherisa malandza ya xinuna ni ya xisati lawa a va ma ntshunxile, kutani va ma veka ehansi ma va malandza ya xinuna ni ya xisati.
12  Hikwalaho rito ra Yehovha ri fika eka Yeremiya ri huma eka Yehovha, ri ku:
13  “Yehovha Xikwembu xa Israyele u te, ‘Mina ndzi endle ntwanano ni vatata wa n’wina esikwini leri ndzi va humeseke ha rona etikweni ra Egipta, endlwini ya malandza, ndzi ku:
14  “Eku heleni ka malembe ya nkombo, un’wana ni un’wana u fanele a ntshunxa munhu-kulobye loyi a nga Muheveru, loyi a xaviseriweke yena, loyi a n’wi tirheleke malembe ya tsevu; u fanele a n’wi ntshunxa.” Kambe vatata wa n’wina a va ndzi yingisanga, a va yi rhiyanga ndleve.
15  Kutani n’wina hundzulukani namuntlha mi endla leswi lulameke ematihlweni ya mina hi ku huwelela ntshunxeko, un’wana ni un’wana eka nakulobye, naswona mi endla ntwanano emahlweni ka mina endlwini leyi vito ra mina ri vitaniweke eka yona.
16  Kutani mi tlhela, mi nyamisa vito ra mina, un’wana ni un’wana a tlherisa nandza wakwe wa xinuna, un’wana ni un’wana a tlherisa nandza wakwe wa xisati, lawa mi wa ntshunxeke hi ku rhandza ka moya-xiviri wa wona, mi wa veka ehansi ma va malandza ya n’wina ya xinuna ni malandza ya n’wina ya xisati.’
17  “Hikokwalaho Yehovha u te, ‘N’wina a mi ndzi yingisanga hi ku ka mi nga hambeti mi huwelela ntshunxeko, un’wana ni un’wana eka makwavo, un’wana ni un’wana eka nakulobye. Maswivo, ndzi huwelela ntshunxeko eka n’wina,’ ku vula Yehovha, ‘eka banga, ntungu ni ndlala, kunene ndzi ta mi tsekatsekisa eka mimfumo hinkwayo ya misava.
18  Kutani ndzi ta nyiketa vanhu lava honisaka ntwanano wa mina, hi ku ka va nga ma hetisisanga marito ya ntwanano wa mina lawa va ma boheke emahlweni ka mina hi rhole leri va ri tsemeke ri va swiphemu swimbirhi, leswaku va hundza exikarhi ka swiphemu swa rona;
19  ku nga, tihosana ta Yuda ni tihosana ta Yerusalema, vatirhi va le hubyeni ni vaprista ni vanhu hinkwavo va tiko lava hundzeke exikarhi ka swiphemu swa rhole—
20  ina, ndzi ta va nyiketa evokweni ra valala va vona ni le vokweni ra lava va lavaka moya-xiviri wa vona; naswona mintsumbu ya vona yi ta va swakudya swa swivumbiwa leswi hahaka swa matilo ni swa swivandzana swa misava.
21  Kutani Sedekiyasi hosi ya Yuda ni tihosana ta yena ndzi ta va nyiketa evokweni ra valala va vona ni le vokweni ra lava va lavaka moya-xiviri wa vona ni le vokweni ra mavandla ya nyimpi ya hosi ya Babilona lawa ma tshikaka ku mi hlasela.’
22  “‘Waswivo, ndzi nyika xileriso,’ ku vula Yehovha, ‘kunene ndzi ta va tlherisela emutini lowu, va ta lwa na wona, va wu teka kutani va wu hisa hi ndzilo; miti ya Yuda ndzi ta yi endla rhumbi, yi pfumala muaki.’”
46  Rito ra Yehovha leri fikeke eka Yeremiya lowa muprofeta malunghana ni matiko hi leri:
2  Eka Egipta, malunghana ni vandla ra nyimpi ra Faro Neko hosi ya Egipta, loyi a a ri ekusuhi ni nambu wa Yufrata eKarikemixi, loyi Nebukadretsara hosi ya Babilona a n’wi hluleke hi lembe ra vumune ra Yoyakimi n’wana wa Yosiya, hosi ya Yuda:
3  “Lunghisani xitlhangu lexitsongo ni xitlhangu lexikulu, mi tshinela enyimpini.
4  Bohelani tihanci, mi gada, N’wina vagadi va tihanci, mi yima mi ri ni xihuku. Vangamisani matlhari yo leha. Ambalani tinguvu ta mahakatimba ya nsimbi.
5  “‘Ha yini ndzi va vone va khomiwe hi ku chava? Va tlhelela endzhaku, ni vavanuna va vona va matimba va pfotloseriwile; kunene va balekile, a va hundzulukanga. Ku ni ku chava endhawini hinkwayo,’ ku vula Yehovha.
6  ‘Lowa rivilo a nga tshuki a ringeta ku baleka, ni lowa matimba a nga tshuki a ringeta ku baleka. En’walungwini ekusuhi ni ribuwa ra nambu wa Yufrata va khunguvanyekile, va wa.’
7  “I mani loyi a taka ku fana ni Nambu wa Nayili, lowu mati ya wona ma hobomulanaka kukota milambu?
8  Egipta u ta ku fana ni Nambu wa Nayili, naswona mati ma hobomulana kukota milambu. U ri, ‘Ndzi ta tlhandluka. Ndzi ta funengeta misava. Ndzi ta lovisa muti ni lava tshamaka eka wona.’
9  Tlhandlukani, N’wina tihanci; mi nga lawuleki, N’wina makalichi! Vavanuna va matimba a va hume, Kuxi na Putu, lava tamelaka xitlhangu, ni Valudi, lava tamelaka ni ku kunga vurha.
10  “Siku rero i ra Hosi leyi Lawulaka, Yehovha wa mavuthu, siku ra ku rihisela, ra ku tirihisela eka swirha swa yena. Kunene banga ri ta tlhava, ri eneriseka, ri tala ngati, hikuva Hosi leyi Lawulaka, Yehovha wa mavuthu, u kume xitlhavelo etikweni ra le n’walungwini ekusuhi ni nambu wa Yufrata.
11  “Tlhandlukela eGiliyadi u ya teka balsama, Wena nhwana wa Egipta. U engetele tindlela ta ku tshungula hi swa hava. Ku tshungula a ku kona eka wena.
12  Matiko ma ti twile tingana ta wena ni xirilo xa wena xi tate tiko. Hikuva va khunguvanyekile, wanuna wa matimba ni wanuna wa matimba. Hinkwavo va wile, havambirhi.”
13  Rito leri Yehovha a ri byeleke Yeremiya lowa muprofeta malunghana ni ku ta ka Nebukadretsara hosi ya Babilona a ta dlaya tiko ra Egipta:
14  “Swi twariseni aEgipta, N’wina vavanuna, mi swi huwelela eMigidoli, mi swi huwelela eNofu ni le Tahapenese. Vulani mi ku, ‘Yima, tilunghiselele, hikuva banga ri ta lovisa ematlhelo ka wena.
15  Ha yini vanhu va wena va matimba va khukhuriwile? A va yimanga, hikuva Yehovha u va hlongorile.
16  Va khunguvanyeka va tele. Entiyisweni va wa. Va hambeta va byelana va ku: “Pfuka, hi tlhelela eka vanhu va ka hina ni le tikweni ra maxaka ya hina hikwalaho ka banga ra tihanyi.”’
17  Va huwelele kona va ku, ‘Faro hosi ya Egipta i huwa yinene. U tshike nkarhi wa ntsako wu hundza.’
18  “‘Loko ntsena ndza ha hanya,’ ku vula Hosi, leyi vito ra yona ku nga Yehovha wa mavuthu, ‘ku fana na Taboro exikarhi ka tintshava na Karimeli ekusuhi ni lwandle u ta fika.
19  Tiendlele ndzhwalo wa le vukhumbini, Wena muaki wa xisati, nhwanyana wa Egipta. Hikuva Nofu u ta va xihlamariso ntsena naswona u ta hisiwa hi ndzilo, leswaku a nga vi na muaki.
20  Egipta u fana ni thokazi ro saseka. U ta hlaseriwa hi nsuna leyi humaka en’walungwini.
21  Ku tlula kwalaho, masocha yakwe lama thoriweke eka yena ma fana ni marhole yo nona. Kambe wona ma tlhentlhile; ma baleke hinkwawo. A ma yimanga. Hikuva siku ra wona ra khombo ri ma fikerile, nkarhi wa ku nyikiwa ka wona nyingiso.’
22  “‘Rito ra yena ri fana ni ra nyoka leyi fambaka; hikuva vanhu va ta famba hi ntamu lowukulu, naswona va ta ya eka yena va ri ni swihloka, kukota lava rhotelaka tihunyi.
23  Kunene va ta tsema khwati ra yena,’ ku vula Yehovha, ‘hikuva a ri ngheneki. Hikuva va tele ku tlula tinjiya, naswona a va hlayeki.
24  Kunene nhwanyana wa Egipta u ta tsongahateka. Entiyisweni u ta nyiketiwa evokweni ra vanhu va le n’walungwini.’
25  “Yehovha wa mavuthu, Xikwembu xa Israyele, u te, ‘Waswivo, ndzi hundzuluxela nyingiso eka Amoni wa le ndhawini leyi vuriwaka No, ni le ka Faro ni le henhla ka Egipta ni le henhla ka swikwembu swa yena ni le henhla ka tihosi ta yena, ni le henhla ka Faro ni le henhla ka hinkwavo lava va n’wi tshembaka.’
26  “‘Naswona ndzi ta va nyiketa evokweni ra lava va lavaka moya-xiviri wa vona ni le vokweni ra Nebukadretsara hosi ya Babilona ni le vokweni ra malandza ya yena; endzhaku ka sweswo ku ta tshamiwa eka yena ku fana ni le masikwini ya khale,’ ku vula Yehovha.
27  “‘Loko ku ri wena, u nga chavi, Wena nandza wa mina Yakobe, u nga khomiwi hi ku chava, Wena Israyele. Hikuva ndzi ku ponisa u ri ekule ni vana va wena etikweni ra vona ra vukhumbi. Kunene Yakobe u ta vuya, a nga kavanyeteki, a tshamiseka, ku nga vi na munhu loyi a n’wi chavisaka.
28  Loko ku ri wena, u nga chavi, Wena nandza wa mina Yakobe,’ ku vula Yehovha, ‘hikuva ndzi na wena. Hikuva ndzi ta herisa matiko hinkwawo lawa ndzi ku hangalaseleke eka wona, kambe wena a ndzi nge ku herisi. Kambe ndzi ta ku ba hilaha ku faneleke, a ndzi nge ku tshiki u nga xupuriwi.’”
37  Hosi Sedekiyasi n’wana wa Yosiya a sungula ku fuma ematshan’weni ya Koniya n’wana wa Yoyakimi, loyi Nebukadretsara hosi ya Babilona a n’wi endleke hosi etikweni ra Yuda.
2  Kutani yena ni malandza yakwe ni vanhu va tiko a va ma yingisanga marito ya Yehovha lawa a ma vuleke a tirhisa Yeremiya lowa muprofeta.
3  Hosi Sedekiyasi a rhuma Yehukali n’wana wa Xelemiya na Sofaniya n’wana wa Maseya lowa muprista a ya eka Yeremiya lowa muprofeta, a ku: “Hi kombela u hi khongelela eka Yehovha Xikwembu xa hina.”
4  Kutani Yeremiya a a nghena a tlhela a huma exikarhi ka vanhu, hikuva a va nga n’wi nghenisanga endlwini ya vubohiwa.
5  A ku ri ni vandla ra nyimpi ra Faro leri a ri huma aEgipta; kutani Vakalidiya lava a va rhendzele Yerusalema va twa xiviko malunghana na vona. Hiloko va tshika ku hlasela Yerusalema.
6  Rito ra Yehovha ri fika eka Yeremiya lowa muprofeta, ri ku:
7  “Yehovha Xikwembu xa Israyele u te, ‘Mi fanele mi byela hosi ya Yuda, leyi yi mi rhumeke eka mina leswaku mi ta vutisisa ha mina, mi ku: “Waswivo! Vandla ra nyimpi ra Faro leri taka eka n’wina hi xikongomelo xo nyika mpfuno ri ta boheka ku tlhelela etikweni ra rona, aEgipta.
8  Kunene Vakalidiya va ta vuya kutani va lwa ni muti lowu, va wu teka, va wu hisa hi ndzilo.”
9  Yehovha u te: “Mi nga tshuki mi xisa mimoya-xiviri ya n’wina, mi ku, ‘Kunene Vakalidiya va ta suka eka hina,’ hikuva a va nge suki.
10  Hikuva loko n’wina mi dlaye vandla hinkwaro ra nyimpi ra Vakalidiya lava va lwaka na n’wina kutani exikarhi ka vona ku sala vanhu lava tlhaviweke, un’wana ni un’wana u ta pfuka entsongeni wakwe kutani a hisa muti lowu hi ndzilo.”’”
11  Kuteloko vandla ra nyimpi ra Vakalidiya ri tshike ku hlasela Yerusalema hikwalaho ka vandla ra nyimpi ra Faro,
12  Yeremiya a suka eYerusalema a ya etikweni ra Benjamini kutani a kuma xiphemu xakwe exikarhi ka vanhu.
13  Kuteloko a ri eNyangweni ya Benjamini, a ku ri ni ndhuna leyi langutelaka, leyi vito ra yona a ku ri Iraya n’wana wa Xelemiya n’wana wa Hananiya. Kavaloko yi khoma Yeremiya lowa muprofeta, yi ku: “Wena u wela eka Vakalidiya!”
14  Kambe Yeremiya a ku: “I mavunwa! A ndzi weli eka Vakalidiya.” Kambe a yi n’wi yingisanga. Kutani Iraya a khoma Yeremiya, a n’wi yisa eka tihosana.
15  Hiloko tihosana ti hlundzukela Yeremiya, kutani ti n’wi ba, ti n’wi nghenisa endlwini ya tinsimbi, endlwini ya Yonatani lowa matsalana, hikuva a ti yi endle yindlu ya vubohiwa.
16  Loko Yeremiya a nghene endlwini ya xihlovo ni le makamareni ya munyama, Yeremiya a hambeta a tshama kona masiku yo tala.
17  Kutani Hosi Sedekiyasi a rhumela rito leswaku a ya tekiwa, hiloko hosi yi sungula ku n’wi vutisa swivutiso endlwini ya yena evutumbelweni. Hiloko a ku: “Xana ri kona rito leri humaka eka Yehovha?” Yeremiya a ku: “Ri kona!” A ya emahlweni a ku: “U ta nyiketiwa evokweni ra hosi ya Babilona!”
18  Kutani Yeremiya a byela Hosi Sedekiyasi a ku: “Xana ndzi ku dyohele hi ndlela yihi wena ni malandza ya wena ni vanhu lava, leswi mi ndzi ngheniseke endlwini ya vubohiwa?
19  Kutani, xana va kwihi vaprofeta va n’wina lava va mi profeteleke, va ku, ‘Hosi ya Babilona a yi nge ti eka n’wina ni le ka tiko leri’?
20  Kutani ndzi kombela u yingisa, Wena hosi yanga. Ndzi kombela leswaku xikombelo xa mina xa tintswalo xi wela emahlweni ka wena, naswona u nga ndzi tlheriseli endlwini ya Yonatani lowa matsalana, leswaku ndzi nga feli kwalaho.”
21  Hikwalaho Hosi Sedekiyasi a nyika xileriso, kutani va nghenisa Yeremiya ekhotsweni eXivaveni xa Murindzi; naswona siku ni siku a a nyikiwa xinkwa xa xirhendzevutana xi huma exitarateni xa vabaki, kukondza xinkwa hinkwaxo xi hela emutini. Yeremiya a ya emahlweni a tshama eXivaveni xa Murindzi.
45  Rito leri Yeremiya lowa muprofeta a ri byeleke Baruku n’wana wa Neriya loko a tsala ebukwini marito lawa a ma huma enon’wini wa Yeremiya elembeni ra vumune ra Yoyakimi n’wana wa Yosiya, hosi ya Yuda, ri ku:
2  “Yehovha Xikwembu xa Israyele u vurile malunghana na wena, Wena Baruku, a ku,
3  ‘U te: “Khombo eka mina, hikuva Yehovha u engetele gome eka xitlhavi xa mina! Ndzi hele matimba hikwalaho ka nhlomulo wa mina, naswona a ndzi yi kumanga ndhawu yo wisela eka yona.”’
4  “U fanele u n’wi byela u ku, ‘Yehovha u te: “Waswivo! Leswi ndzi swi akeke ndza swi hirimuxa, nileswi ndzi swi byaleke ndza swi simula, ni tiko hinkwaro.
5  Kambe loko ku ri wena, u tshamela ku lava swilo leswikulu. U nga tshameli ku swi lava.”’ “‘Hikuva ndzi tisa khombo ehenhla ka nyama hinkwayo,’ ku vula Yehovha, ‘naswona ndzi ta ku nyika moya-xiviri wa wena kukota leswi phangiweke etindhawini hinkwato leti u nga ta ya eka tona.’”
52  Sedekiyasi a a ri ni malembe ya 21 hi vukhale loko a sungula ku fuma, u fume malembe ya 11 eYerusalema. Vito ra mana wakwe a ku ri Hamutala n’wana wa Yeremiya wa le Libna.
2  U hambete a endla leswo biha ematihlweni ya Yehovha, hi ku landza hinkwaswo leswi endliweke hi Yoyakimi.
3  Hikuva leswi endlekeke eYerusalema ni le Yuda swi vangiwe hi ku hlundzuka ka Yehovha, kukondza a va hlongola va suka exikandzeni xakwe. Kutani Sedekiyasi a xandzukela hosi ya Babilona.
4  Eku heteleleni, hi lembe ra vukaye a ri hosi, hi n’hweti ya vukhume, hi siku ra vukhume ra n’hweti, Nebukadretsara hosi ya Babilona a fika, yena ni vandla rakwe hinkwaro ra nyimpi, ku lwa na Yerusalema, hiloko va dzima mixaxa eka yena ni ku aka rirhangu ro wu sivelela matlhelo hinkwawo.
5  Kutani muti wu rhendzeriwa ku fikela elembeni ra vu-11 ra Hosi Sedekiyasi.
6  Hi n’hweti ya vumune, esikwini ra vukaye ra n’hweti, ndlala yi va yikulu emutini naswona vanhu a va nga ri na xinkwa etikweni.
7  Eku heteleleni muti wu boxiwa; kutani vavanuna hinkwavo va nyimpi, va baleka, va huma emutini nivusiku hi ndlela ya nyangwa leyi nga exikarhi ka marhangu mambirhi ekusuhi ni ntanga wa hosi, Vakalidiya va rhendzele muti; va hambeta va famba hi ndlela ya le Arabha.
8  Vandla ra nyimpi ra Vakalidiya ri hlongorisa hosi, kutani ri kuma Sedekiyasi etimbaleni ta le kwandzasini ra Yeriko; vandla ra yena hinkwaro ra nyimpi ri hangalasiwa eka yena.
9  Hiloko va khoma hosi va yi tisa eka hosi ya Babilona eRibla etikweni ra Hamati, leswaku yi n’wi gweva.
10  Kutani hosi ya Babilona yi dlaya vana va Sedekiyasi ematihlweni ya yena, ni tihosana hinkwato ta Yuda yi ti dlaya eRibla.
11  Yona yi pfala mahlo ya Sedekiyasi, endzhaku ka sweswo hosi ya Babilona yi n’wi boha hi tinketana ta koporo, yi n’wi tisa eBabilona kutani yi n’wi nghenisa ekhotsweni ku fika esikwini ra ku fa ka yena.
12  Hi n’hweti ya vuntlhanu, esikwini ra vukhume ra n’hweti, ku nga elembeni ra vu-19 ra Hosi Nebukadretsara, hosi ya Babilona, Nebuzaradani murhangeri wa varindzi, loyi a a yime emahlweni ka hosi ya Babilona, a nghena eYerusalema.
13  Kutani a hisa yindlu ya Yehovha ni yindlu ya hosi ni tindlu hinkwato ta Yerusalema; yindlu yin’wana ni yin’wana leyikulu a yi hisa hi ndzilo.
14  Marhangu hinkwawo ya Yerusalema, matlhelo hinkwawo, mavandla hinkwawo ya nyimpi ya Vakalidiya lawa a ma ri ni murhangeri wa varindzi ma hirimuxiwa.
15  Kutani swisiwana swin’wana exikarhi ka vanhu ni vanhu hinkwavo lava a va sele emutini ni lava a va tinyikete eka hosi ya Babilona ni vatirhi hinkwavo lava nga ni vuswikoti, Nebuzaradani murhangeri wa varindzi a va yisa evukhumbini.
16  Swisiwana swin’wana swa tiko, Nebuzaradani murhangeri wa varindzi u swi tshike swi va varimi va masimu ya vhinya ni ku va vatirhi lava sindzisiwaka.
17  Tiphuphu ta koporo leti a ti ri ta yindlu ya Yehovha ni makalichi ni lwandle ra koporo leri a ri ri endlwini ya Yehovha, Vakalidiya va swi tshovelerile kutani va rhwala koporo ya swona hinkwayo yi ya eBabilona.
18  Va teka swiolelo ni mafoxolo ni swo tima timboni ni minkambana ni swinwelo swin’we ni swingolongondzwana hinkwaswo swa koporo leswi a va hamba va tirhela ha swona.
19  Murhangeri wa varindzi a teka swihlambelo ni swo tamela ndzilo ni minkambana ni swiolelo ni swo tlhoma timboni ni swinwelo ni minkambana leyi a yi ri ya nsuku wa xiviri, ni leyi a yi ri ya silivhere ya xiviri.
20  Tiphuphu timbirhi, lwandle rin’we ni tinkunzi ta 12 ta koporo leti a ti ri ehansi ka lwandle, makalichi, leswi Hosi Solomoni a a swi endlele yindlu ya Yehovha. A ku ri hava ntiko lowu pimiweke wa koporo ya kona—eka swilo leswi hinkwaswo.
21  Malunghana ni tiphuphu, phuphu yin’wana ni yin’wana a yi tlakuke swisungunu swa 18, kasi harana ya swisungunu swa 12 a yi yi rhendzela; ku bumbula ka yona a ku ri vuanamo bya tintiho ta mune, yi ri ni mbhovo.
22  Xidlodlo xa phuphu a xi ri xa koporo, xidlodlo xin’we xa phuphu a xi tlakuke swisungunu swa ntlhanu; loko ku ri rikoka ni magrenada ehenhla ka xidlodlo xa phuphu, matlhelo hinkwawo, hinkwako a ku ri koporo; kasi phuphu ya vumbirhi a yi ri ni leswi fanaka ni leswi, swin’we ni magrenada.
23  Magrenada a ma ri 96, ematlhelweni, magrenada hinkwawo a ma ri 100 ehenhla ka rikoka leri rhendzelaka.
24  Ku tlula kwalaho, murhangeri wa varindzi a teka Seraya muprista lonkulu na Sofaniya muprista wa vumbirhi ni valanguteri va nyangwa vanharhu,
25  emutini u teke mutirhi un’we wa le hubyeni loyi a a ri mulawuri wa vavanuna va nyimpi, ni vavanuna va nkombo eka lava a va kota ku nghena laha hosi yi nga kona, lava a va kumeka emutini, ni matsalana wa murhangeri wa vuthu, loyi a hlengeletaka vanhu va tiko, ni vavanuna va 60 exikarhi ka vanhu va tiko, lava a va kumeka exikarhi ka muti.
26  Hiloko Nebuzaradani murhangeri wa varindzi a va teka, a va yisa eka hosi ya Babilona eRibla.
27  Kutani hosi ya Babilona yi va tlhava, yi va dlaya eRibla etikweni ra Hamati. Xisweswo Yuda a ya evukhumbini a suka endhawini ya yena.
28  Lava i vanhu lava Nebukadretsara a va yiseke evukhumbini: hi lembe ra vunkombo, Vayuda vo ringana 3 023.
29  Hi lembe ra vu-18 ra Nebukadretsara, ku suka eYerusalema a ku ri ni mimoya-xiviri ya 832.
30  Hi lembe ra vu-23 ra Nebukadretsara, Nebuzaradani murhangeri wa varindzi u yise Vayuda evukhumbini, mimoya-xiviri ya 745. Mimoya-xiviri hinkwayo a yi ri 4 600.
31  Eku heteleleni hi lembe ra vu-37 ra vukhumbi bya Yoyakini hosi ya Yuda, hi n’hweti ya vu-12, esikwini ra vu-25 ra n’hweti, Evhili-merodaka hosi ya Babilona, elembeni leri a veke hosi ha rona, a yimisa nhloko ya Yoyakini hosi ya Yuda a n’wi humesa endlwini leyi nga khotso.
32  A sungula ku n’wi byela swilo leswinene, a veka xiluvelo xa yena xi tlakuka ku tlula swiluvelo swa tihosi tin’wana leti a ti ri na yena eBabilona.
33  Kutani a hluvula tinguvu takwe ta le khotsweni, a dya xinkwa emahlweni ka yena nkarhi hinkwawo emasikwini ya vutomi byakwe.
34  Loko ku ri swakudya swa yena, nkarhi hinkwawo a a nyikiwa swakudya swi huma eka hosi ya Babilona, ku ri mfanelo ya siku ni siku, ku fika esikwini ra ku fa ka yena, emasikwini hinkwawo ya vutomi bya yena.
23  “Khombo eka varisi lava lovisaka ni ku hangalasa tinyimpfu ta madyelo ya mina,” ku vula Yehovha.
2  Hikokwalaho ku lwisana ni varisi lava risaka vanhu va mina, Yehovha Xikwembu xa Israyele u te: “N’wina mi hangalase tinyimpfu ta mina; mi tshamela ku ti hlongola, naswona a mi ti nyikanga nyingiso.” “Maswivo, ndzi hundzuluxela nyingiso eka n’wina hikwalaho ka vubihi bya swiendlo swa n’wina,” ku vula Yehovha.
3  “Mina ndzi ta hlengeleta masalela ya tinyimpfu ta mi-​na ematikweni hinkwawo lawa ndzi ti hangalaseleke eka wona, ndzi ta ti tlherisela emadyelweni ya tona, kunene ti ta tswalana ti andza.
4  Kutani ndzi ta veka varisi lava va nga ta ti risa; a ti nge he chavi, hambi ku ri ku chavisiwa hi xo karhi, ni yin’we a yi nge lahleki,” ku vula Yehovha.
5  “Waswivo! Masiku ma ta,” ku vula Yehovha, “kutani ndzi ta humesela Davhida hluke ro lulama. Kunene hosi yi ta fuma kutani yi endla hi vutlhari ni ku tirhisa vululami ni ku tshembeka etikweni.
6  Emasikwini ya yena Yuda u ta ponisiwa, kutani Israyele u ta tshama a sirhelelekile. Kutani vito ra yena leri a nga ta vitaniwa ha rona hi leri, Yehovha I Ku Lulama Ka Hina.”
7  “Hikokwalaho, waswivo, masiku ma ta,” ku vula Yehovha, “a va nge he vuli va ku, ‘Yehovha wa hanya loyi a humeseke vana va Israyele etikweni ra Egipta,’
8  kambe va ta ku, ‘Yehovha wa hanya loyi a humeseke, a tlhela a tisa vana va yindlu ya Israyele va huma etikweni ra le n’walungwini ni le matikweni hinkwawo lawa ndzi va hangalaseleke eka wona,’ kunene va ta tshama emisaveni ya vona.”
9  Malunghana ni vaprofeta, mbilu ya mina yi tshovekile endzeni ka mina. Marhambu ya mina hinkwawo ma sungule ku tsekatseka. Ndzi kotisa munhu la dakweke, naswona ndzi kotisa munhu la tiyeke emirini loyi a hluriweke hi vhinyo, hikwalaho ka Yehovha ni hikwalaho ka marito yakwe yo kwetsima.
10  Hikuva tiko ri tele vaoswi. Hikuva tiko ra rila hikwalaho ka ndzhukano, madyelo ya le mananga ma omile; naswona maendlelo ya vona ma bihile, ni matimba ya vona a ma lulamanga.
11  “Hikuva muprofeta ni muprista va nyamisiwile. Naswona endlwini ya mina ndzi kume vubihi bya vona,” ku vula Yehovha.
12  “Hikokwalaho ndlela ya vona yi ta fana ni tindhawu leti rhetaka laha ku dzwihaleke, laha va nga ta susumeteriwa kona, va wa.” “Hikuva ndzi ta va tisela khombo, lembe ra ku nyikiwa ka vona nyingiso,” ku vula Yehovha.
13  “Eka vaprofeta va Samariya ndzi vone xiendlo lexi nga fanelangiki. Va endle kukota vaprofeta lava hlohloteriwaka hi Bali, naswona va tshamela ku tsendzelekisa vanhu va mina, ku nga Israyele.
14  Kutani eka vaprofeta va Yerusalema ndzi vone swilo leswi chavisaka, ku oswa ni ku famba hi mavunwa; naswona va tiyise mavoko ya vaendli va leswo biha leswaku un’wana ni un’wana wa vona a nga tlheli evubihini bya yena. Eka mina hinkwavo va fana na Sodoma, ni vaaki va yena va fana na Gomora.”
15  Hikokwalaho Yehovha wa mavuthu u vulavule ku lwa ni vaprofeta a ku: “Waswivo, ndzi va dyisa xibaha, naswona ndzi ta va nwisa mati lama nga ni vuxungu. Hikuva eka vaprofeta va Yerusalema ku hume vugwinehi byi ya etikweni hinkwaro.”
16  Yehovha wa mavuthu u te: “Mi nga ma yingisi marito ya vaprofeta lava va mi profetelaka wona. Va mi endla mi va va hava. Va vulavula xivono xa mbilu ya vona—ku nga ri lexi humaka enon’wini wa Yehovha.
17  Hi ku phindha-phindha va byela lava va nga riki na xichavo eka mina va ku, ‘Yehovha u te: “N’wina mi ta va ni ku rhula.”’ Kutani va byele un’wana ni un’wana loyi a fambaka hi ku sihalala ka mbilu yakwe va ku, ‘Ku hava khombo leri nga ta mi wela.’
18  Hikuva i mani loyi a yimeke entlaweni lowukulu wa Yehovha leswaku a vona ni ku twa rito ra yena? I mani loyi a nyikeleke nyingiso eritweni rakwe leswaku a ri twa?
19  Waswivo! Xidzedze xa Yehovha, vukarhi, kunene byi ta huma, ni xidzedze lexi ndzulukaka. Xi ta ndzuluka ehenhla ka nhloko ya lavo homboloka.
20  Ku hlundzuka ka Yehovha a ku nge tlheli kukondza a ku hetisisa, kukondza a hetisisa mianakanyo ya mbilu ya yena. Exiphen’wini xo hetelela xa masiku n’wina mi ta swi xiyisisa hi ku twisisa.
21  “Vaprofeta a ndzi va rhumanga, kambe vona va tsutsumile. A ndzi vulavulanga na vona, kambe vona va profetile.
22  Kambe loko a va yime entlaweni wa vanghana va mina, a va ta va va endle leswaku vanhu va mina va twa marito ya mina, naswona a va ta va va endle leswaku va tlhela endleleni ya vona yo biha ni le vubihini bya swiendlo swa vona.”
23  “Xana ndzi Xikwembu lexi nga ekusuhi,” ku vula Yehovha, “ku nga ri Xikwembu lexi nga ekule?”
24  “Kumbe, xana u kona munhu loyi a nga tumbetiwaka etindhawini ta vutumbelo kutani mina ndzi nga n’wi voni?” ku vula Yehovha. “Xana mina a ndzi ma tati matilo ni misava?” ku vula Yehovha.
25  “Ndzi swi twile leswi vuriweke hi vaprofeta lava profetaka mavunwa hi vito ra mina, va ku, ‘Ndzi lorhile! Ndzi lorhile!’
26  Xana swi ta tshama ku fikela rini embilwini ya vaprofeta lava profetaka mavunwa ni lava va nga vaprofeta va vukanganyisi bya mbilu ya vona?
27  Va ehleketa ku rivarisa vanhu va mina vito ranga hi milorho ya vona leyi va tshamelaka ku rungulelana yona, hilaha vatata wa vona va ri rivaleke hakona vito ra mina hi mhaka ya Bali.
28  Muprofeta loyi a nga ni norho, a a rungule norho; kambe loyi a nga ni rito ra mina, a a vulavule rito ra mina hi ntiyiso.” “Xana byanyi byi hlangana njhani ni mavele?” ku vula Yehovha.
29  “Xana rito ra mina a ri fani ni ndzilo,” ku vula Yehovha, “ni ku fana ni hamula ya ku fula leyi fayaka ribye?”
30  “Hikokwalaho ndzi sola vaprofeta,” ku vula Yehovha, “lava va yivaka marito ya mina, un’wana ni un’wana eka nakulobye.”
31  “Waswivo, ndzi sola vaprofeta,” ku vula Yehovha, “lava va tirhisaka ririmi ra vona leswaku va vula, ‘Rito!’”
32  “Waswivo, ndzi sola vaprofeta va milorho ya mavunwa,” ku vula Yehovha, “lava va yi rungulaka va tlhela va tsendzelekisa vanhu va mina hikwalaho ka mavunwa ya vona ni hikwalaho ka ku tibuma ka vona.” “Kambe mina a ndzi va rhumanga kumbe ku va lerisa. Hikwalaho a va nge va pfuni nikatsongo vanhu lava,” ku vula Yehovha.
33  “Kutani loko vanhu lava kumbe muprofeta kumbe muprista, va ku vutisa, va ku, ‘Mpingu wa Yehovha i yini?’ wena u ta va byela u ku, ‘“Hi n’wina—Oho mpingu wonghasi! Kunene ndzi ta mi tshika,” ku vula Yehovha.’
34  Loko ku ri muprofeta kumbe muprista kumbe vanhu lava nge, ‘Mpingu wa Yehovha,’ ndzi ta hundzuluxela nyingiso eka munhu yoloye ni le ka ndyangu wakwe.
35  Un’wana ni un’wana u tshamela ku byela nakulobye ni un’wana ni un’wana a byela makwavo a ku, ‘Xana Yehovha u hlamule a ku yini? Xana Yehovha u vule yini?’
36  Kambe mi nga ha tlheli mi vulavula hi mpingu wa Yehovha, hikuva eka un’wana ni un’wana mpingu wu hundzuka rito rakwe, naswona mi hundzule marito ya Xikwembu lexi hanyaka, Yehovha wa mavuthu, Xikwembu xa hina.
37  “U ta byela muprofeta u ku, ‘Xana Yehovha u ku hlamule a ku yini? Naswona Yehovha u vule yini?
38  Naswona loko mi tshamela ku vula mi ku “Mpingu wa Yehovha,” hikokwalaho Yehovha u te: “Hikwalaho ka leswi mi nge, ‘Rito leri i mpingu wa Yehovha,’ kasi a ndzi tshamela ku rhumela rito eka n’wina ndzi ku, ‘Mi nga tshuki mi ku: “Mpingu wa Yehovha,”’
39  hikokwalaho hi mina loyi! Kutani ndzi ta mi honisa, hi ku helela, naswona ndzi ta mi tshika ni muti lowu ndzi mi nyikeke wona ni vatata wa n’wina—emahlweni ka mina.
40  Kutani ndzi ta veka ndzhukano ehenhla ka n’wina hilaha ku nga riki na makumu ni ku tsongahatiwa hilaha ku nga riki na makumu, leswi nga ta ka swi nga rivariwi.”’”
42  Kutani varhangeri hinkwavo va mavandla ya nyimpi na Yohanani n’wana wa Kariya na Yezaniya n’wana wa Hoxaya ni vanhu hinkwavo, ku suka eka lontsongo ku ya eka lonkulu, va tshinela
2  va byela Yeremiya lowa muprofeta, va ku: “Hi kombela leswaku xikombelo xa hina xa tintswalo xi fika emahlweni ka wena, naswona u hi khongelela eka Yehovha Xikwembu xa wena ni masalela lawa hinkwawo, hikuva hi siyiwile hi nga ri vangani eka vo tala, hilaha mahlo ya wena ma hi vonaka hakona.
3  Onge Yehovha Xikwembu xa wena a nga hi byela ndlela leyi hi faneleke ku famba ha yona ni nchumu lowu hi faneleke hi wu endla.”
4  Kutani Yeremiya lowa muprofeta a va byela a ku: “Ndzi swi twile. Maswivo, ndzi khongela Yehovha Xikwembu xa n’wina hi ku ya hi marito ya n’wina; kunene ndzi ta mi byela rito rin’wana ni rin’wana leri Yehovha a nga ta ri vula loko a hlamula. A ndzi nge mi fihleli rito ni rin’we.”
5  Kutani vona va byela Yeremiya va ku: “Onge Yehovha a nga va mbhoni ya ntiyiso, yo tshembeka eka hina loko ho ka hi nga endli hi ku ya hi rito rin’wana ni rin’wana leri Yehovha Xikwembu xa wena a ku rhumaka eka hina ha rona.
6  Hambi ri ri rinene kumbe ri bihile, hi ta yingisa rito ra Yehovha Xikwembu xa hina lexi hi ku rhumaka eka xona, hi xikongomelo xa leswaku swi hi fambela kahle loko hi yingisa rito ra Yehovha Xikwembu xa hina.”
7  Kuteloko ku hela masiku ya khume rito ra Yehovha ri fika eka Yeremiya.
8  Kutani a vitana Yohanani n’wana wa Kariya ni varhangeri hinkwavo va mavandla ya nyimpi lava a va ri na yena ni vanhu hinkwavo, ku suka eka lontsongo ku ya fika eka lonkulu;
9  a ya emahlweni a ku eka vona: “Yehovha Xikwembu xa Israyele, loyi mi ndzi rhumeke leswaku ndzi yisa xikombelo xa n’wina xa tintswalo eka yena, u te,
10  ‘Loko kunene mo hambeta mi tshama etikweni leri, ndzi ta mi aka, a ndzi nge mi hirimuxi, ndzi ta mi byala, a ndzi nge mi simuli; kunene ndzi ta tisola hikwalaho ka khombo leri ndzi mi tiseleke rona.
11  Mi nga yi chavi hosi ya Babilona, leyi mi yi chavaka.’ “‘Mi nga yi chavi,’ ku vula Yehovha, ‘hikuva ndzi na n’wina, leswaku ndzi mi ponisa ni ku mi kutsula evokweni ra yona.
12  Ndzi ta mi komba tintswalo, kunene yi ta va ni tintswalo eka n’wina kutani yi mi tlherisela emisaveni ya n’wina.
13  “‘Kambe loko mi ku: “E-e; a hi nge tshami etikweni leri,” leswaku mi nga ri yingisi rito ra Yehovha Xikwembu xa n’wina,
14  mi ku: “E-e, kambe hi ta nghena etikweni ra Egipta, laha hi nga ta ka hi nga yi voni nyimpi ni laha hi nga ta ka hi nga wu twi mpfumawulo wa nanga naswona a hi nge khomiwi hi ndlala ya xinkwa; hi kona laha hi nga ta tshama kona”;
15  hikokwalaho nisweswi twanani rito ra Yehovha, N’wina masalela ya Yuda. Yehovha wa mavuthu, Xikwembu xa Israyele, u te: “Loko mi veka swikandza swa n’wina leswaku mi nghena aEgipta, entiyisweni mi nghena leswaku mi luvela kona,
16  banga leri mi ri chavaka ri ta mi kuma etikweni ra Egipta, naswona ndlala leyi mi yi chavaka yi ta mi landzelela ku ya fika aEgipta; mi ta fela kona.
17  Kutani vanhu hinkwavo lava vekeke swikandza swa vona leswaku va ya nghena aEgipta va luvela kona, va ta dlayiwa hi banga, hi ndlala ni hi ntungu; a ku nge vi na muponi kumbe mubaleki, hikwalaho ka khombo leri ndzi ri tisaka eka vona.”’
18  “Hikuva Yehovha wa mavuthu, Xikwembu xa Israyele, u te, ‘Hilaha ku hlundzuka ka mina ni vukarhi bya mina swi chuluriweke hakona ehenhla ka vaaki va Yerusalema, hi ndlela leyi fanaka vukarhi bya mina byi ta chuluriwa ehenhla ka n’wina hikwalaho ka leswi mi nghenaka aEgipta, kunene mi ta va xisandzu ni xihlamariso ni ndzhukano ni xihlekulo, mi nga ka mi nga ha yi voni ndhawu leyi.’
19  “Yehovha u vulavule ku lwa na n’wina, N’wina masalela ya Yuda. Mi nga ngheni aEgipta. Mi fanele mi swi tiva leswaku ndzi nyikele vumbhoni lebyi kanetanaka na n’wina namuntlha,
20  leswaku mi hoxele mimoya-xiviri ya n’wina; hikuva mi ndzi rhume eka Yehovha Xikwembu xa n’wina, mi ku, ‘Hi khongelele eka Yehovha Xikwembu xa hina; naswona hi byele hinkwaswo leswi Yehovha Xikwembu xa hina a swi vulaka, kunene hi ta swi endla.’
21  Ndza mi byela namuntlha, kambe a mi nge ri yingisi hakunene rito ra Yehovha Xikwembu xa n’wina kumbe xin’wana ni xin’wana lexi a ndzi rhumeke eka n’wina ha xona.
22  Sweswi mi fanele mi swi tiva hakunene leswaku mi ta dlayiwa hi banga, hi ndlala ni ntungu endhawini leyi mi tsakelaka ku nghena mi luvela eka yona.”
22  Yehovha u te: “Rhelela u ya endlwini ya hosi ya Yuda, u fika u vula rito leri.
2  Kutani u fanele u ku, ‘Twana rito ra Yehovha, Wena hosi ya Yuda la tshameke exiluvelweni xa Davhida, wena ni malandza ya wena swin’we ni vanhu va wena, lava nghenaka hi tinyangwa leti.
3  Yehovha u te: “Kombisani vululami ni ku tshembeka, mi kutsula loyi a kanganyisiwaka evokweni ra mudyeleri; naswona mi nga tshuki mi khoma muluveri hi tihanyi, n’wana la nga riki na tatana kumbe noni. Mi nga va endleli madzolonga. Naswona mi nga tshuki mi halata ngati leyi nga riki na nandzu endhawini leyi.
4  Hikuva loko mo tikarhatela ku endla rito leri, kunene etinyangweni ta yindlu leyi ku ta nghena ni tihosi leti tshamaka exiluvelweni xa Davhida, ti khandziye makalichi ni tihanci, yona yi ri ni malandza ya yona ni vanhu va yona.”’
5  “‘Kambe loko mi nga yingisi marito lawa, ndzi hlambanya hi mina,’ ku vula Yehovha, ‘leswaku yindlu leyi yi ta va ndhawu leyi onhakeke.’
6  “‘Hikuva Yehovha u vule leswi malunghana ni yindlu ya hosi ya Yuda, a ku, ‘U fana na Giliyadi eka mina, nhloko ya Lebanoni. Hakunene ndzi ta ku endla mananga; loko ku ri miti, a wu kona ni wun’we lowu nga ta va ni vaaki.
7  Kutani ndzi ta vitanela valovisi, un’wana ni un’wana ni matlhari yakwe; va ta tsema mikedari ya wena leyo hlawuleka, va yi wisela endzilweni.
8  Entiyisweni matiko yo tala ma ta hundza hi le mutini lowu kutani ma byelana ma ku: “Hikwalaho ka yini Yehovha a endle hi ndlela leyi eka muti lowu lowukulu?”
9  Kutani va ta ku: “Hikwalaho ka leswi va siyeke ntwanano wa Yehovha Xikwembu xa vona, va nkhinsamela swikwembu swin’wana ni ku swi tirhela.”’
10  “Mi nga n’wi rileli loyi a feke, naswona mi nga n’wi tshandzisi. N’wi rileleni ngopfu loyi a fambaka, hikuva a nge he vuyi naswona a nge ri voni tiko ra maxaka yakwe.
11  Hikuva malunghana na Xalumu n’wana wa Yosiya, hosi ya Yuda loyi a fumaka ematshan’weni ya Yosiya tata wakwe, loyi a sukeke endhawini leyi, Yehovha u te, ‘A nge he tlheleli kona.
12  Hikuva u ta fela endhawini leyi va n’wi yiseke eka yona evukhumbini, naswona tiko leri a nge he tlheli a ri vona.’
13  “Khombo eka loyi a akaka yindlu yakwe, ku nga ri hi ku tshembeka, ni makamara yakwe ya le henhla, ku nga ri hi vululami, hi ku tirhisa munhu-kulobye la tirhelaka swa hava, loyi a nga n’wi nyikiki hakelo ya yena;
14  loyi a nge, ‘Ndzi ta tiakela yindlu leyi pfulekeke ni makamara ya le henhla lamakulu; naswona yi fanele yi va ni mafasitere lamakulu, mapulanga ya kona ma ta va ya mukedari, ma totiwa pende yo tshwuka.’
15  Xana u ta hambeta u fuma hikwalaho ka leswi u phikizanaka hi ku tirhisa mukedari? Loko ku ri tata wa wena, xana a nga dyanga, a nwa, a endla hi vululami ni hi ku tshembeka? Emhakeni yoleyo swi n’wi fambele kahle.
16  U xi yimelerile xirilo xa loyi a xanisiwaka ni loyi a nga xisiwana. Emhakeni yoleyo swi fambe kahle. ‘Xana a ku nga ri mhaka ya ku ndzi tiva?’ ku vula Yehovha.
17  ‘Hakunene mahlo ya wena ni mbilu ya wena a swi le ka xin’wana loko ku nga ri ehenhla ka mpindzulo wo biha, ni le henhla ka ngati ya loyi a pfumalaka nandzu leswaku ma yi halata, ehenhla ka ku dyelela ni le henhla ka ku phanga leswaku ma swi yisa emahlweni.’
18  “Hikokwalaho malunghana na Yoyakimi n’wana wa Yosiya, hosi ya Yuda, Yehovha u te, ‘A va nge n’wi rileli: “Oho, makwerhu wa xinuna! Oho makwerhu wa xisati!” A va nge n’wi rileli: “Oho, Wena mulawuri! Oho, xindzhuti xakwe!”
19  U ta lahliwa ku fana niloko ku lahliwa mbhongolo ya xinuna, a koka-kokiwa ni ku cukumetiwa, ehandle ka tinyangwa ta Yerusalema.’
20  “Tlhandluka u ya eLebanoni u huwelela, u humesa rito ra wena eBaxani. U huwelela eAbarima, hikuva hinkwavo lava va ku rhandzaka swinene va tshovekile.
21  Ndzi vulavule na wena enkarhini wo pfumala ku karhateka. U te, ‘A ndzi nge yingisi.’ Leyi a ku ri ndlela ya wena ku sukela evuntshweni bya wena, hikuva a wu ri yingisanga rito ra mina.
22  Mheho yi ta risa varisi va wena hinkwavo; loko ku ri lava va ku rhandzaka swinene, va ta ya evukhumbini. Hikuva enkarhini wolowo u ta khomiwa hi tingana, kunene u ta tsongahateka hikwalaho ka khombo ra wena hinkwaro.
23  Oho wena la tshamaka eLebanoni, la nga ni xisaka emirhini ya mikedari, kunene u ta va ni nhlomulo swinene loko u fikeriwa hi ku lun’wa ka ku veleka, switlhavi swa ku veleka swo fana ni swa wansati loyi a velekaka!”
24  “‘Loko ntsena ndza ha hanya,’ ku vula Yehovha, ‘hambiloko Koniya n’wana wa Yoyakimi, hosi ya Yuda, o va xingwavila xa mfungho xa voko ra mina ra xinene, a ndzi ta ku susa!
25  Naswona ndzi ta ku nyikela evokweni ra lava va lavaka moya-xiviri wa wena ni le vokweni ra lava u va chavaka ni le vokweni ra Nebukadretsara hosi ya Babilona ni le vokweni ra Vakalidiya.
26  Kutani ndzi ta ku lahla swin’we ni mana wa wena loyi a ku velekeke mi ya eka tiko rin’wana leri mi nga velekeriwangiki eka rona, hi kona laha mi nga ta fela kona.
27  Etikweni leri va nga ta wu tlakusela eka rona moya-xiviri wa vona leswaku va tlhelela eka rona, a va nge tlheleli.
28  Xana Koniya loyi wo va xivumbeko ntsena lexi languteriwaka ehansi, lexi fayeteriweke, kumbe xibya lexi nga tsakisiki? Ha yini yena ni vana vakwe va fanele va lahliwa, va cukumeteriwa etikweni leri va nga ri tiviki?’
29  “Oho misava, misava, misava, twana rito ra Yehovha.
30  Yehovha u te, ‘Tsalani ehansi leswaku munhu loyi a nga na n’wana, leswaku i munhu la tiyeke emirini loyi a nga ta ka a nga humeleli emasikwini yakwe; hikuva eka vana va yena a nga kona ni un’we loyi a nga ta humelela, a tshama exiluvelweni xa Davhida, a nga ha tlheli a fuma eYuda.’”
38  Xefatiya n’wana wa Matani na Gedaliya n’wana wa Paxahuru na Yukala n’wana wa Xelemiya na Paxahuru n’wana wa Malikiya va twa marito lawa Yeremiya a a ma byela vanhu hinkwavo, a ku:
2  “Yehovha u te, ‘Loyi a hambetaka a tshama emutini lowu hi yena la nga ta dlayiwa hi banga, hi ndlala ni hi ntungu. Kambe loyi a yaka eka Vakalidiya hi yena la nga ta hambeta a hanya, kunene moya-xiviri wakwe wu ta kotisa leswi phangiweke, wu ta hanya.’
3  Yehovha u te, ‘Kunene muti lowu wu ta nyiketiwa evokweni ra vandla ra nyimpi ra hosi ya Babilona, kunene yi ta wu teka.’”
4  Kutani tihosana ti byela hosi ti ku: “Hi kombela leswaku wanuna loyi a dlayiwa, hikuva hi ndlela leyi u tsanisa mavoko ya vavanuna va nyimpi lava seleke emutini lowu ni mavoko ya vanhu hinkwavo, hi ku va byela marito lawa. Hikuva wanuna loyi a nga lavi leswaku vanhu lava va va ni ku rhula kambe u lava khombo.”
5  Hiloko Hosi Sedekiyasi a ku: “Waswivo! U le mavokweni ya n’wina. Hikuva a ku na nchumu nikatsongo lowu hosi yi nga mi hlulaka ha wona.”
6  Hiloko va teka Yeremiya va n’wi lahlela exihlobyeni xa Malikiya n’wana wa hosi, lexi a xi ri eXivaveni xa Murindzi. Kutani va rhelerisa Yeremiya hi mapindza. Kambe exihlobyeni a ku nga ri na mati, a ku ri ni ndzhope; hiloko Yeremiya a mbombomela endzhopeni.
7  Ebedi-meleke lowa Muetiyopiya, munhu loyi a a ri mutsheniwa, loyi a a ri endlwini ya hosi, a twa leswaku va nghenise Yeremiya exihlobyeni; kasi hosi a yi tshame eNyangweni ya Benjamini.
8  Kutani Ebedi-meleke a huma endlwini ya hosi, a vulavula ni hosi, a ku:
9  “Oho hosi yanga, mufumi, vanhu lava va endle swo biha eka hinkwaswo leswi va swi endleke eka Yeremiya lowa muprofeta, loyi va n’wi lahleleke exihlobyeni, lerova u ta fela kona hikwalaho ka ndlala. Hikuva xinkwa a xa ha ri kona emutini.”
10  Kutani hosi yi lerisa Ebedi-meleke lowa Muetiyopiya, yi ku: “Teka vavanuna va 30 lava languteriwaka hi wena endhawini leyi, kutani u fanele u humesa Yeremiya lowa muprofeta exihlobyeni a nga si fa.”
11  Hikwalaho Ebedi-meleke a teka vavanuna lava languteriwaka hi yena, a ya endlwini ya hosi ehansi ka vuhlayiselo bya xuma kutani a teka switlakati leswi hlakaleke ni swiphemu swa malapi leswi hlakaleke kutani a swi rhelerisela eka Yeremiya exihlobyeni hi mapindza.
12  Kutani Ebedi-meleke lowa Muetiyopiya a byela Yeremiya a ku: “Ndzi kombela u nghenisa switlakati leswi hlakaleke ni swiphemu swa malapi emakeheleni ya wena ehansi ka mapindza.” Hiloko Yeremiya a endla tano.
13  Eku heteleleni va humesa Yeremiya hi mapindza, va n’wi humesa exihlobyeni. Kutani Yeremiya a hambeta a tshama eXivaveni xa Murindzi.
14  Hosi Sedekiyasi a rhumela rito leswaku ku ya tekiwa Yeremiya lowa muprofeta a ta eka yena hi ndlela yo nghena ya vunharhu, leyi nga endlwini ya Yehovha, kutani hosi yi byela Yeremiya yi ku: “Ndzi ku vutisa xo karhi. U nga ndzi fihleli nchumu.”
15  Yeremiya a angula Sedekiyasi a ku: “Loko ndzo ku byela, xana hakunene a wu nge ndzi dlayi? Loko ndzo tshuka ndzi ku tsundzuxa, a wu nge ndzi yingisi.”
16  Hiloko Hosi Sedekiyasi a hlambanya eka Yeremiya evutumbelweni, a ku: “Leswi Yehovha a hanyaka, loyi a hi endleleke moya-xiviri lowu, a ndzi nge ku dlayi, naswona a ndzi nge ku nyiketi evokweni ra vanhu lava va lavaka moya-xiviri wa wena.”
17  Yeremiya a byela Sedekiyasi a ku: “Yehovha, Xikwembu xa mavuthu, Xikwembu xa Israyele, u te, ‘Kunene loko wo ya eka tihosana ta hosi ya Babilona, hakunene moya-xiviri wa wena wu ta hambeta wu hanya ni muti lowu a wu nge hisiwi hi ndzilo, kunene wena ni ndyangu wa wena mi ta hambeta mi hanya.
18  Kambe loko wo ka u nga yi eka tihosana ta hosi ya Babilona, muti lowu wu ta nyiketiwa evokweni ra Vakalidiya, entiyisweni va ta wu hisa hi ndzilo, naswona wena a wu nge baleki evokweni ra vona.’”
19  Hosi Sedekiyasi a byela Yeremiya a ku: “Ndzi chava Vayuda lava weleke eka Vakalidiya, hikuva va nga tshuka va ndzi nyiketa evokweni ra vona, kunene va nga ha ndzi khoma hi tihanyi.”
20  Kambe Yeremiya a ku: “A va nge ku nyiketi hi ndlela yoleyo. Ndzi kombela u yingisa rito ra Yehovha eka leswi ndzi ku byelaka swona, kutani swi ta ku fambela kahle, moya-xiviri wa wena wu ta hambeta wu hanya.
21  Kambe loko u ala ku ya, Yehovha u endle leswaku ndzi vona nchumu lowu:
22  Waswivo, vavasati hinkwavo lava seleke endlwini ya hosi ya Yuda va tisiwa eka tihosana ta hosi ya Babilona, va ri, ‘Vavanuna lava nga ni ku rhula na wena va ku yengile, va ku hlurile.Va mbombomerise nenge wa wena endzhopeni; va tlhentlhele etlhelweni rin’wana.’
23  Kutani vasati va wena hinkwavo ni vana va wena va majaha va va yisa eka Vakalidiya, wena a wu nge baleki evokweni ra vona, kambe wena u ta khomiwa hi voko ra hosi ya Babilona, naswona muti lowu wu ta hisiwa hi ndzilo hikwalaho ka wena.”
24  Sedekiyasi a ya emahlweni a byela Yeremiya a ku: “Ku nga tshuki ku va ni munhu la tivaka swilo leswi, leswaku u nga fi.
25  Kutani loko tihosana to tshuka ti twa leswaku ndzi vulavule na wena, ti ta eka wena ti ku, ‘Hi kombela u hi byela, Xana a wu yi byela yini hosi? U nga hi fihleli nchumu, a hi nge ku dlayi. Xana hosi yi ku byele yini?’
26  wena u ta ti byela u ku, ‘A ndzi tivisa hosi xikombelo xa mina xa tintswalo, leswaku yi nga ndzi tlheriseli endlwini ya Yonatani ndzi ya fela kona.’”
27  Hi ku famba ka nkarhi tihosana hinkwato ti ta eka Yeremiya, ti sungula ku n’wi vutisisa. Kutani yena a ti byela hi ku ya hi marito hinkwawo lawa hosi yi ma leriseke. Hiloko ti miyela emahlweni ka yena, hikuva mhaka a yi nga twiwanga.
28  Kutani Yeremiya a hambeta a tshama eXivaveni xa Murindzi ku fika esikwini leri Yerusalema wu tekiweke ha rona. Swi endleke enkarhini lowu Yerusalema wu tekiweke ha wona.
32  Rito leri fikeke eka Yeremiya ri huma eka Yehovha hi lembe ra vukhume ra Sedekiyasi hosi ya Yuda, ku nga lembe ra vu-18 ra Nebukadretsara.
2  Enkarhini wolowo mavandla ya nyimpi ya hosi ya Babilona a ma rhendzele Yerusalema; loko ku ri Yeremiya lowa muprofeta, a a pfaleriwile eXivaveni xa Murindzi lexi nga endlwini ya hosi ya Yuda;
3  hikuva Sedekiyasi hosi ya Yuda a a n’wi pfalerile, a ku: “Ha yini u profeta, u ku, ‘Yehovha u te: “Waswivo, ndzi nyiketa muti lowu evokweni ra hosi ya Babilona, kunene yi ta wu teka;
4  kutani Sedekiyasi, hosi ya Yuda, a nge baleki evokweni ra Vakalidiya, kunene u ta nyiketiwa evokweni ra hosi ya Babilona, entiyisweni nomu wakwe wu ta vulavula hi nomu wa yoloye, ni mahlo yakwe ma ta vona mahlo ya yoloye”’;
5  ‘kutani u ta teka Sedekiyasi a n’wi yisa eBabilona, u ta tshama kona kukondza ndzi yisa nyingiso wa mina eka yena,’ ku vula Yehovha; ‘hambileswi n’wina mi tshamelaka ku lwa ni Vakalidiya, a mi nge humeleli’?”
6  Yeremiya a ya emahlweni a ku: “Rito ra Yehovha ri fike eka mina ri ku,
7  ‘Hi loyi Hanamele n’wana wa Xalumu makwavo wa tata wa wena u ta eka wena, a ku: “Xava nsimu ya mina leyi nga eAnathoti, hikuva mfanelo yo kutsula yi na wena leswaku u yi xava.”’”
8  Hi ku famba ka nkarhi Hanamele n’wana wa makwavo wa tatana a ta eka mina, hi ku ya hi rito ra Yehovha, eXivaveni xa Murindzi, a ya emahlweni a ku eka mina: “Ndzi kombela u xava nsimu ya mina leyi nga eAnathoti, etikweni ra Benjamini, hikuva mfanelo ya ndzhaka i ya wena, ni matimba yo kutsula i ya wena. Tixavele yona.” Hiloko ndzi swi tiva leswaku a ku ri rito ra Yehovha.
9  Kutani ndzi xava nsimu leyi a yi ri eAnathoti eka Hanamele n’wana wa makwavo wa tatana. Ndzi sungula ku n’wi pimela mali, tixikele ta nkombo ni swiphemu swa khume swa silivhere.
10  Hiloko ndzi tsala papila ra mpfumelelano ndzi vehela xilemo kutani ndzi teka timbhoni loko ndzi ri karhi ndzi pima mali eswikalweni.
11  Endzhaku ka sweswo ndzi teka papila ra mpfumelelano wa ku xava, leri lemiweke hi ku ya hi nawu ni swileriso, ni leri tshikiweke ri pfulekile;
12  hiloko ndzi teka papila ra mpfumelelano wa ku xava ndzi ri nyika Baruku n’wana wa Neriya n’wana wa Mahaseya emahlweni ka mahlo ya Hanamele n’wana wa makwavo wa tatana ni le mahlweni ka mahlo ya timbhoni leti tsalaka papila ra mpfumelelano wa ku xava, ematihlweni ya Vayuda hinkwavo lava a va tshame eXivaveni xa Murindzi.
13  Kutani ndzi lerisa Baruku emahlweni ka mahlo ya vona, ndzi ku:
14  “Yehovha wa mavuthu, Xikwembu xa Israyele, u te, ‘Loko u teka mapapila lawa ya mpfumelelano, papila leri ra mpfumelelano wa ku xava, leri lemiweke, ni papila lerin’wana ra mpfumelelano leri tshikiweke ri pfulekile, u fanele u ma veka exibyeni xa vumba, leswaku ma ta tshama masiku yo tala.’
15  Hikuva Yehovha wa mavuthu, Xikwembu xa Israyele, u te, ‘Tindlu ni masimu ni masimu ya vhinya swa ha ta xaviwa etikweni leri.’”
16  Kutani ndzi khongela Yehovha endzhaku ko nyika Baruku n’wana wa Neriya papila ra mpfumelelano wa ku xava, ndzi ku:
17  “Oho, Wena Yehovha, Hosi leyi Lawulaka! Waswivo, wena u endle matilo ni misava hi matimba ya wena lamakulu ni hi voko ra wena leri tshambulutiweke. Mhaka leyi hinkwayo a yi hlamarisi ngopfu eka wena,
18  Loyi a kombisaka musa wa rirhandzu eka magidi, a rihiselaka xihoxo xa vatatana exifuveni xa vana va vona lava nga ta ta endzhaku ka vona, Xikwembu xa ntiyiso, Lonkulu, Lowa matimba, vito ra yena i Yehovha wa mavuthu,
19  la nga ni xitsundzuxo lexikulu ni swiendlo swo tala, wena loyi mahlo ya wena ma pfulekelaka tindlela hinkwato ta vana va vanhu, leswaku u nyika un’wana ni un’wana hi ku ya hi tindlela ta yena ni hi ku ya hi mihandzu ya swiendlo swa yena;
20  wena la vekeke swikombiso ni masingita etikweni ra Egipta ku ta fika esikwini leri ni le Israyele ni le xikarhi ka vanhu, leswaku u tiendlela vito, ku fana ni le sikwini leri.
21  Kutani u humese vanhu va wena va Israyele etikweni ra Egipta, hi swikombiso ni hi masingita ni hi voko ra matimba ni hi voko leri tshambulutiweke ni hi ku chaviseka lokukulu.
22  “Hi ku famba ka nkarhi u va nyike tiko leri u ri hlambanyeleke ku ri nyika vatata wa vona, tiko leri khulukaka ntswamba ni vulombe.
23  Kutani va fikile, va dya ndzhaka ya rona, kambe a va ri yingisanga rito ra wena, naswona a va fambanga hi nawu wa wena. Swilo hinkwaswo leswi u va leriseke leswaku va swi endla a va swi endlanga, lerova u endle leswaku va weriwa hi khombo leri hinkwaro.
24  Waswivo! Vanhu va nghene emutini hi rirhangu ro anama leswaku va wu teka, kunene muti wu ta nyikiwa Vakalidiya lava va lwaka na wona, hikwalaho ka banga ni ndlala ni ntungu; naswona leswi u swi vuleke swi endlekile, wa swi vona.
25  Kambe wena u ndzi byerile, Wena Yehovha, Hosi leyi Lawulaka, ‘Tixavele nsimu hi mali kutani u teka timbhoni,’ hambileswi muti wu nga ta nyikiwa Vakalidiya.”
26  Hiloko rito ra Yehovha ri fika eka Yeremiya, ri ku:
27  “Hi mina loyi, Yehovha, Xikwembu xa nyama hinkwayo. Xana eka mina yi kona mhaka leyi hlamarisaka ku tlurisa?
28  Hikokwalaho Yehovha u te, ‘Waswivo, ndzi nyiketa muti lowu eka Vakalidiya ni le ka Nebukadretsara hosi ya Babilona, u fanele a wu teka.
29  Kutani Vakalidiya lava va lwaka ni muti lowu va fanele va fika, va lumeka muti lowu hi ndzilo, va wu hisa swin’we ni tindlu leti nga ehenhla ka malwangu lawa va mbulukiseleke Bali gandzelo eka wona va tlhela va chulula magandzelo ya swakunwa eka swikwembu swin’wana hi xikongomelo xa ku ndzi dyohela.’
30  “‘Hikuva vana va Israyele ni vana va Yuda va tikombe va ri vaendli ntsena va leswo biha ematihlweni ya mina, ku sukela evuntshweni bya vona; hikuva vana va Israyele va ndzi hlundzukisa hi ntirho wa mavoko ya vona,’ ku vula Yehovha.
31  ‘Hikuva muti lowu, ku sukela esikwini leri wu akiweke ha rona, ku fikela esikwini leri, wu ve nchumu lowu ndzi hlundzukisaka ni lowu wu ndzi karihisaka, leswaku ndzi wu susa emahlweni ka xikandza xa mina,
32  hikwalaho ka vubihi hinkwabyo bya vana va Israyele ni vana va Yuda lebyi va byi endleke leswaku va ndzi hlundzukisa, vona, tihosi ta vona, tihosana ta vona, vaprista va vona ni vaprofeta va vona, ni vanhu va Yuda ni vaaki va le Yerusalema.
33  Va hambete va ndzi komba nhlana ku nga ri xikandza; hambileswi a va dyondzisiwa, va pfuxiwa ka ha ri mpundzu swinene va dyondzisiwa, kambe a a nga ri kona ni un’we wa vona loyi a a yingisa, a amukela ndzayo.
34  Kutani va veke swilo swa vona swo nyenyetsa endlwini leyi vito ra mina ri vitaniweke eka yona, leswaku va yi nyamisa.
35  Ku tlula kwalaho, va ake tindhawu leti tlakukeke ta Bali leti nga enkoveni wa n’wana wa Hinomu, leswaku va hundzisa vana va vona va majaha ni va vanhwanyana endzilweni wa Moleke, nchumu lowu ndzi nga va lerisangiki wona, naswona a swi kalanga swi fika embilwini ya mina ku endla nchumu lowu wo nyenyetsa, hi xikongomelo xo endla leswaku Yuda a dyoha.’
36  “Hikokwalaho, Yehovha Xikwembu xa Israyele u vurile malunghana ni muti lowu n’wina mi vulaka leswaku kunene wu ta nyikiwa hosi ya Babilona hi banga ni hi ndlala ni hi ntungu, a ku,
37  ‘Waswivo, ndzi va hlengeleta swin’we ku suka ematikweni hinkwawo lawa ndzi nga ta va hangalasela eka wona hi ku hlundzuka ka mina ni hi vukarhi bya mina ni hi ku hlundzuka lokukulu; naswona ndzi ta va tlherisela endhawini leyi ndzi va tshamisa va sirhelelekile.
38  Kunene va ta va vanhu va mina, mina ndzi ta va Xikwembu xa vona.
39  Ndzi ta va nyika mbilu yin’we ni ndlela yin’we leswaku va ndzi chava nkarhi hinkwawo, byi va vunene eka vona ni le ka vana lava nga ta ta endzhaku ka vona.
40  Kutani ndzi ta endla ntwanano lowu tshamaka hilaha ku nga heriki swin’we na vona, leswaku ndzi nga va fularheli, leswaku ndzi va endlela leswinene; naswona ndzi ta endla leswaku va ndzi chava embilwini ya vona leswaku va nga hambuki eka mina.
41  Naswona ndzi ta khana hikwalaho ka vona leswaku ndzi va endlela leswinene, ndzi ta va byala etikweni leri hi ntiyiso, hi mbilu ya mina hinkwayo ni hi moya-xiviri wa mina hinkwawo.’”
42  “Hikuva Yehovha u te, ‘Tanihi leswi ndzi tiseleke vanhu lava hinkwavo khombo leri lerikulu, hikwalaho ndzi va tisela hinkwavo vunene hinkwabyo lebyi ndzi byi vulaka malunghana na vona.
43  Kunene ku ta xaviwa masimu etikweni leri n’wina mi nga ta vula ha rona, mi ku: “I rhumbi leri onhakeke leri nga riki na munhu ni xifuwo. Ri nyiketiwe evokweni ra Vakalidiya.”’
44  “‘Vanhu va ta xava masimu hi mali, naswona ku ta tsariwa papila ra mpfumelelano, ku lemiwa ni ku tekiwa ka timbhoni etikweni ra Benjamini ni le tindhawini leti rhendzeleke Yerusalema ni le mitini ya Yuda ni le mitini ya ndhawu ya tintshava ni le mitini ya tiko ra le hansi ni le mitini ya le dzongeni, hikuva ndzi ta vuyisa lava va nga makhumbi ya vona,’ ku vula Yehovha.”
6  Oho n’wina vana va Benjamini, balekani exikarhi ka Yerusalema mi ya tumbela; yimbani nanga eTekowa. Yimisani xikombiso xa ndzilo eBeta-hakarimi; hikuva khombo ri langute ehansi ku suka en’walungwini, ku wa lokukulu.
2  Hakunene nhwanyana wa Siyoni u fana ni wansati la langutekaka, la kurisiweke hi swilovolovo.
3  Varisi va ya eka yena ni mintlhambi. Va dzima mintsonga ya vona va n’wi rhendzela. Un’wana ni un’wana a dyisela xiphemu xakwe.
4  Va hlawulekise nyimpi ku lwa na yena: “Pfukani, a hi tlhandlukeni ninhlikanhi!” “Khombo eka hina hikuva dyambu ri rhengile, hikuva mindzhuti ya madyambu yi ya yi kula!”
5  “Pfukani, a hi tlhandlukeni nivusiku, hi lovisa swihondzo swa yena swo tshama eka swona.”
6  Hikuva Yehovha wa mavuthu u te: “Tsemani mirhi kutani mi yimisa rirhangu ro anama ku lwa na Yerusalema. I muti lowu faneleke wu tihlamulela. I ntshikilelo ntsena exikarhi ka yena.
7  Tanihi leswi xihlovo xi hlayisaka mati ya xona ma titimela, na yena u hlayise vubihi byakwe byi titimela. Eka yena ku twakala madzolonga ni ku phanga; vuvabyi ni khombo swi le mahlweni ka xikandza xa mina nkarhi hinkwawo.
8  Oho Yerusalema, lulamisiwa leswaku moya-xiviri wa mina wu nga suki eka wena wu nyenyetsekile; leswaku ndzi nga ku endli rhumbi, tiko leri nga riki na vaaki.”
9  Yehovha wa mavuthu u te: “Kunene va ta khwaja masalela ya Israyele ku fana ni murhi wa vhinya. Tlherisa voko ra wena ku fana ni loyi a hlengeletaka madiriva emarhavini ya murhi wa vhinya.”
10  “I vamani lava ndzi nga ta vulavula na vona, ndzi va lemukisa, leswaku va twa? Waswivo! Ndleve ya vona a yi yimbanga, lerova a va swi koti ku nyikela nyingiso. Waswivo! Rito ra Yehovha ri hundzuke ndzhukano eka vona, rito rero a va ri tsakelanga.
11  Naswona ndzi tele hi vukarhi bya Yehovha. Ndzi karhele ku tiyisela.” “Byi chulule ehenhla ka n’wana exitarateni ni le henhla ka ntlawa lowu hlanganeke wa majaha hi nkarhi lowu fanaka; hikuva va ta khomiwa, wanuna swin’we ni nsati wakwe, wanuna la kuleke swin’we ni loyi a nga ni masiku yo tala.
12  Kunene tindlu ta vona ti ta va ta van’wana, masimu ni vasati va vona hi nkarhi lowu fanaka. Hikuva ndzi ta tshambulutela voko ra mina ehenhla ka vaaki va tiko,” ku vula Yehovha.
13  Hikuva ku suka eka lontsongo wa vona ku ya eka lonkulu, un’wana ni un’wana u tiendlela mpindzulo wo biha; naswona ku suka eka muprofeta ku ya eka muprista, un’wana ni un’wana u endla hi vunwa.
14  Va ringeta ku tshungula ku tshoveka ka vanhu va mina hi ndlela yo vevuka, va ku, ‘Ku ni ku rhula! Ku ni ku rhula,’ kasi a ku na ku rhula.
15  Xana va khomiwe hi tingana hikwalaho ka leswi va endleke swo nyenyetsa? Xo sungula, a va khomiwi hi tingana nikatsongo; xa vumbirhi, a va si tshama va titwa va tsongahatekile. Hikokwalaho va ta wa exikarhi ka lava waka; va ta khunguvanyeka enkarhini lowu ndzi nga ta endla leswaku va tihlamulela,” Yehovha u vurile.
16  Yehovha u te: “Yimani mi nga fambi etindleleni, mi vona, mi vutisa tindlela ta khale swinene, laha sweswi ku nga ni ndlela leyinene; mi famba ha yona, mi humurisa mimoya-xiviri ya n’wina.” Kambe va hambete va ku: “A hi nge fambi.”
17  “N’wina ndzi mi vekele varindzi, ‘Yingisani mpfumawulo wa nanga!’” Kambe va hambete va ku: “A hi nge wu yingisi.”
18  “Hikokwalaho twanani, N’wina matiko! Mi tiva, N’wina ntshungu, leswi nga ta va exikarhi ka vona.
19  Yingisa, Wena misava! Ndzi tisa khombo eka vanhu lava, ri va mihandzu ya miehleketo ya vona, hikuva a va ma yingisanga marito ya mina; naswona nawu wa mina—va hambete va wu bakanya.”
20  “Xana swi vula yini eka mina leswi mi tisaka murhi wa risuna wa le Xeba ni rihlanga lerinene ra le tikweni ra le kule? Magandzelo ya n’wina hinkwawo yo hisiwa a ma tsakisi, ni switlhavelo swa n’wina a swi ndzi tsakisanga.”
21  Hikokwalaho Yehovha u te: “Maswivo, ndzi vekela vanhu lava swikhunguvanyiso, kunene swi ta va khunguvanyisa, vatatana ni vana; muakelani ni nakulobye—va ta lova.”
22  Yehovha u te: “Waswivo! Vanhu va ta, va huma etikweni ra le n’walungwini, naswona ku ni tiko lerikulu leri nga ta pfuxiwa ku suka eswiphen’wini swa le kule swinene swa misava.
23  Va ta khoma vurha ni tlhari. Va ni tihanyi, naswona a va nge vi na ntwela-vusiwana. Rito ra vona ri ta pfuma kukota lwandle, va ta gada tihanci. Va fole hi ku landzelana ku fana ni wanuna wa nyimpi ku lwa na wena, Wena nhwanyana wa Siyoni.”
24  Hi xi twile xiviko xa vona. Mavoko ya hina ma hele matimba. Hi khomiwe hi maxangu, switlhavi swa ku veleka swo fana ni swa wansati la velekaka.
25  U nga humi u ya emasin’wini, naswona u nga fambi endleleni; hikuva ku ni tlhari ra nala, ku ni ku chava matlhelo hinkwawo.
26  Oho nhwanyana wa vanhu va mina, tikhame nguvu yo khwaxa, u vumbuluka enkumeni. Ku rila ka wena a ku fane ni ka n’wana la nga swakwe, ku kalakala ka mbitsi; hikuva la phangaka u ta hi tela hi xitshuketa.
27  “Ndzi ku endle u va loyi a kambelaka nsimbi exikarhi ka vanhu va mina, loyi a lavisisaka hi rixaladza; u ta lemuka kutani u kambela ndlela ya vona.
28  Hinkwavo i vanhu vo sihalala swinene, va famba-famba va lumbeta—koporo ni nsimbi. Hinkwavo va onha.
29  Swihuhuto swi vavuriwile. Endzilweni wa vona ku huma ntsopfu. Munhu u hambete a tengisa swinene hi ndlela ya hava, lavo biha a va hambanisiwanga.
30  Kunene vanhu va ta va vula silivhere leyi bakanyiweke, hikuva Yehovha u va bakanyile.”
31  “Enkarhini wolowo,” ku vula Yehovha, “ndzi ta va Xikwembu eka mindyangu hinkwayo ya Israyele; kutani yona yi ta va vanhu va mina.”
2  Yehovha u te: “Vanhu lava va poneke banga va kombiwe tintswalo emananga, loko Israyele a famba a ya kuma ku wisa.”
3  Yehovha u humelele eka mina a ri ekule, a ku: “Ndzi ku rhandzile hi rirhandzu leri nga riki na makumu. Hi yona mhaka leyi ndzi ku kokeke hi musa wa rirhandzu.
4  Kambe ndzi ta tlhela ndzi ku aka, entiyisweni u ta tlhela u akiwa, Wena nhwana wa Israyele. U ta tlhela u ambala tingomana ta wena kutani u huma hi ncino wa lava va hlekaka.
5  U ta tlhela u rima masimu ya vhinya etintshaveni ta Samariya. Kunene vabyari va ta byala kutani va sungula ku ma tirhisa.
6  Hikuva ku ni siku leri varindzi va le ndhawini ya tintshava ya Efrayimi va nga ta huwelela ha rona va ku, ‘Pfukani, a hi tlhandlukeleni eSiyoni, eka Yehovha Xikwembu xa hina.’”
7  Hikuva Yehovha u te: “Huwelelani hi matimba eka Yakobe hi ku tsaka, mi ba xivuvutana eka nhloko ya matiko. Yi twariseni. Dzunisani mi ku, ‘Oho Yehovha, ponisa vanhu va wena, masalela ya Israyele.’
8  Waswivo, ndzi va tisa va huma etikweni ra le n’walungwini, naswona ndzi ta va hlengeleta ku suka eswiphen’wini swa le kule swa misava. Exikarhi ka vona ku ta va ni la feke mahlo ni la khutaka, wansati la tikeke ni loyi a velekaka, hinkwavo ka vona. Va ta vuya laha va ri nhlengeletano leyikulu.
9  Va ta ta va ri karhi va rila, ndzi ta va tisa va ri karhi va kombela ku kombiwa tintswalo. Ndzi ta va fambisa eminkoveni ya mati, endleleni yo lulama laha va nga ta ka va nga khunguvanyeki. Hikuva ndzi hundzuke Tatana eka Israyele; kasi loko ku ri Efrayimi, i mativula ya mina.”
10  Twanani rito ra Yehovha, N’wina matiko, mi ri twarisa eswihlaleni swa le kule, mi ku: “Loyi a hangalasaka Israyele u ta n’wi hlengeleta, kunene u ta n’wi hlayisa hilaha murisi a wu hlayisaka hakona ntlhambi wakwe.
11  Hikuva entiyisweni Yehovha u ta kutsula Yakobe, a n’wi kutsula evokweni ra loyi a nga ni matimba ku n’wi tlula.
12  Kunene va ta ta, va huwelela hi ku tsaka eku tlakukeni ka Siyoni kutani va vangama hikwalaho ka vunene bya Yehovha, hikwalaho ka mavele ni hikwalaho ka vhinyo leyintshwa ni hikwalaho ka mafurha ni hikwalaho ka vana va ntlhambi wa tinyimpfu ni tihomu. Moya-xiviri wa vona wu ta fana ni ntanga lowu cheletiwaka kahle, naswona a va nge he tlheli va hela matimba.”
13  “Enkarhini wolowo nhwana u ta tsakela ncino, ni majaha ni vavanuna lava kuleke, hinkwavo ka vona. Kutani ndzi ta hundzula ku rila ka vona ku va ku khana, ndzi ta va chavelela ndzi va endla va tsaka eka gome ra vona.
14  Ndzi ta xurhisa moya-xiviri wa vaprista hi mafurha, naswona vanhu va mina va ta enerisiwa hi vunene bya mina,” ku vula Yehovha.
15  “Yehovha u te, ‘Ku twakale rito eRhama, ku titshandza ni ku rila loku vavisaka; Rahele a rilela vana vakwe. U arile ku chaveleriwa hikwalaho ka vana vakwe, hikuva a va ha ri kona.’”
16  Yehovha u te: “‘Pfala rito ra wena ri nga rili, ni mahlo ya wena ma nga humesi mihloti, hikuva ku ni hakelo ya ntirho wa wena,’ ku vula Yehovha, ‘kunene va ta vuya etikweni ra nala.’
17  “‘Ntshembo wu kona wa vumundzuku bya wena,’ ku vula Yehovha, ‘kunene vana va ta tlhelela endhawini ya vona.’”
18  “Kunene ndzi twe Efrayimi a rila, a ku, ‘U ndzi lulamisile, leswaku ndzi lulamiseka, kukota rhole leri nga leteriwangiki. Ndzi tlherise, ndzi ta tlhela, hikuva hi wena Yehovha Xikwembu xanga.
19  Hikuva endzhaku ko tlhela ndzi tisorile; naswona endzhaku ka ku tivisiwa ndzi timakale endzhumbini. Ndzi khomiwe hi tingana, ndzi titwa ndzi tsongahatekile, hikuva ndzi rhwale ndzhukano wa vuntshwa bya mina.’”
20  “Xana Efrayimi i jaha ra risima eka mina, kumbe i n’wana la khomiwaka hi rirhandzu? Hikuva ndlela leyi ndzi n’wi solaka ha yona, ndzi ta ya emahlweni ndzi n’wi tsundzuka ha yona. Hi yona mhaka leyi marhumbu ya mina ma tlhavekeke hikwalaho ka yena. Kunene ndzi ta n’wi twela vusiwana,” ku vula Yehovha.
21  “Tiyimisele mimfungho ya ndlela. Tivekele swo komba ndlela. Veka mbilu ya wena egondzweni lerikulu, ndlela leyi u nga ta famba ha yona. Vuya, Wena nhwana wa Israyele. Vuya emitini leyi ya we-​na.
22  Xana u ta hambuka u ya hala ni hala ku fikela rini, Wena nhwanyana la nga tshembekiki? Hikuva Yehovha u tumbuluxe nchumu lowuntshwa emisaveni: Waxisati u ta va ekusuhi swinene ni wanuna la tiyeke emirini.”
23  Yehovha wa mavuthu, Xikwembu xa Israyele, u te: “Va ha ta vula rito leri etikweni ra Yuda ni le mitini ya yena, loko ndzi hlengeleta makhumbi ya vona, va ku, ‘Onge Yehovha a nga ku katekisa, Wena vutshamo byo lulama, Wena ntshava yo kwetsima.’
24  Kunene, eka rona Yuda ni miti ya yena hinkwayo yi ta tshama swin’we, varimi ni lava va tshamaka ni ntlhambi.
25  Hikuva ndzi ta xurhisa moya-xiviri lowu karhaleke, naswona ndzi ta xurhisa moya-xiviri wun’wana ni wun’wana lowu tsaneke.”
26  Hiloko ndzi xalamuka, ndzi sungula ku vona; vurhongo bya mina a byi ndzi nandzihela.
27  “Waswivo! Masiku ma ta,” ku vula Yehovha, “kutani ndzi ta byala yindlu ya Israyele ni yindlu ya Yuda hi mbewu ya munhu ni mbewu ya xifuwo.”
28  “Tanihi leswi ndzi tshameke ndzi xalamukile eka vona leswaku ndzi simula, ndzi hirimuxa, ndzi mbundzumuxa, ndzi lovisa ni ku onhetela, hikwalaho ndzi ta tshama ndzi xalamukile eka vona leswaku ndzi aka ni ku byala,” ku vula Yehovha.
29  “Emasikwini wolawo a va nge he vuli va ku, ‘Vatatana hi vona lava dyeke madiriva mambisi, kambe meno ya vana hi wona lawa ma getselaka.’
30  Kambe munhu un’wana ni un’wana u ta fa hikwalaho ka xihoxo xakwe. Munhu un’wana ni un’wana la dyaka madiriva mambisi, meno yakwe hi wona lawa ma nga ta getsela.”
31  “Maswivo! Masiku ma ta,” ku vula Yehovha, “ndzi ta endla ntwanano lowuntshwa ni yindlu ya Israyele ni yindlu ya Yuda;
32  ku nga ri wona wo fana ni ntwanano lowu ndzi wu endleke ni vatata wa vona esikwini leri ndzi va khomeke hi voko ndzi va humesa etikweni ra Egipta, ‘ku nga ntwanano wa mina lowu va wu tluleke, hambileswi mina a ndzi ri n’wini wa vona kukota wanuna,’ ku vula Yehovha.”
33  “Hikuva lowu i ntwanano lowu ndzi nga ta wu endla ni yindlu ya Israyele endzhaku ka masiku wolawo,” ku vula Yehovha. “Ndzi ta veka nawu wa mina endzeni ka vona, naswona ndzi ta wu tsala embilwini ya vona. Ndzi ta va Xikwembu xa vona, vona va ta va vanhu va mina.”
34  “Naswona un’wana ni un’wana a nge he n’wi dyondzisi nakulobye, un’wana ni un’wana a dyondzisa makwavo, a ku, ‘Tivani Yehovha,’ hikuva hinkwavo va ta ndzi tiva, ku suka eka lontsongo ku ya fika ni le ka lonkulu,” ku vula Yehovha. “Hikuva ndzi ta va rivalela xihoxo xa vona, ni xidyoho xa vona a ndzi nge he xi tsundzuki.”
35  Yehovha, Munyiki wa dyambu leswaku ri voninga ninhlikanhi, milawu ya n’weti ni tinyeleti leswaku ti voninga nivusiku, Loyi a dungaka lwandle leswaku magandlati ya rona ma ba huwa, Loyi vito ra yena a nga Yehovha wa mavuthu, u te:
36  “‘Loko swileriso leswi swo susiwa emahlweni ka mina,’ ku vula Yehovha, ‘lava va nga mbewu ya Israyele na vona va nga tshika ku va tiko emahlweni ka mina nkarhi hinkwawo.’”
37  Yehovha u te: “‘Loko matilo lama nga ehenhla mo pimiwa ni masungulo ya misava leyi nga ehansi mo lavisisiwa, mina ndzi nga bakanya mbewu hinkwayo ya Israyele hikwalaho ka swilo hinkwaswo leswi va swi endleke,’ ku vula Yehovha.”
38  “Waswivo! Masiku ma ta,” ku vula Yehovha, “kunene muti wu ta akeriwa Yehovha ku suka eXihondzweni xa Hananele ku ya fika eNyangweni ya le Yinhleni.
39  Kutani ngoti ya ku pima yi ta famba yi kongoma exitsungeni xa Garebe, kunene yi ta rhendzeleka yi ya eGowa.
40  Rivala hinkwaro ra le hansi ni ra mintsumbu ni ra minkuma leyi nga ni mafurha, swin’we ni masimu hinkwawo ku ya fika enkoveni wa Kedroni, ku ya fika eyinhleni ya Nyangwa ya Tihanci ku ya evuhuma-dyambu, swi ta va nchumu wo kwetsima eka Yehovha. A swi nge simuriwi, naswona a swi nge he hirimuxiwi hilaha ku nga riki na makumu.”
21  Rito leri fikeke eka Yeremiya ri huma eka Yehovha, loko Hosi Sedekiyasi a rhume Paxahuru n’wana wa Malikiya a ya eka yena na Sofaniya n’wana wa Maseya, lowa muprista, a ku:
2  “Hi kombela u hi vutisela Yehovha, hikuva Nebukadretsara hosi ya Babilona u lwa na hina. Kumbexana Yehovha u ta hi endlela hi ku ya hi mintirho yakwe hinkwayo yo hlamarisa, leswaku a suka eka hina.”
3  Yeremiya a ya emahlweni a va byela a ku: “Mi ta byela Sedekiyasi mi ku,
4  ‘Yehovha Xikwembu xa Israyele u te: “Maswivo, ndzi ma tlherisela endzhaku matlhari ya nyimpi lama nga emavokweni ya n’wina, lawa mi lwaka ni hosi ya Babilona ha wona, ni Vakalidiya lava va mi rhendzelaka ehandle ka rirhangu, ndzi ta va hlengeleta exikarhi ka muti lowu.
5  Mina ndzi ta lwa na n’wina hi voko leri tshambulutiweke ni hi voko ro tiya ni hi ku hlundzuka ni hi vukarhi swin’we ni ku hlundzuka lokukulu.
6  Kutani ndzi ta ba vaaki va muti lowu, vanhu swin’we ni swivandzana. Va ta fa hi ntungu lowukulu.”’
7  “‘“Endzhaku ka sweswo,” ku vula Yehovha, “Sedekiyasi hosi ya Yuda ni malandza yakwe ni vanhu ni lava siyiweke emutini hi ntungu, hi banga ni hi ndlala, ndzi ta va nyikela evokweni ra Nebukadretsara hosi ya Babilona, ni le vokweni ra valala va vona ni le vokweni ra lava va lavaka moya-xiviri wa vona, kunene u ta va ba hi banga. A nge vi na nsovo eka vona, hambi ku ri ku va tsetselela kumbe ku va ni tintswalo.”’
8  “U ta byela vanhu lava u ku, ‘Yehovha u te: “Ndzi veka emahlweni ka n’wina ndlela ya vutomi ni ndlela ya rifu.
9  Loyi a tshamisekaka emutini lowu u ta dlayiwa hi banga ni hi ndlala ni hi ntungu; kambe loyi a humaka kutani a wela eka Vakalidiya lava va mi rhendzeleke u ta hanya, kunene moya-xiviri wakwe wu ta va wa yena ku fana ni nchumu lowu phangiweke.”’
10  “‘“Hikuva xikandza xa mina xi lwa ni muti lowu leswaku ndzi tisa khombo, ku nga ri vunene,” ku vula Yehovha. “Wu ta nyiketiwa evokweni ra hosi ya Babilona, kunene yona yi ta wu hisa hi ndzilo.”
11  “‘Malunghana ni ndyangu wa hosi ya Yuda, N’wina twanani rito ra Yehovha.
12  Oho yindlu ya Davhida, Yehovha u te: “Mixo wun’wana ni wun’wana endlani xigwevo hi ku landza vululami, mi kutsula loyi a kanganyisiwaka evokweni ra mudyeleri, leswaku vukarhi bya mina byi nga humi kukota ndzilo, byi hisa kutani a nga vi kona munhu wa ku byi timela hikwalaho ka vubihi bya swiendlo swa n’wina.”’
13  “‘Waswivo, ndzi lwa na wena, Wena muaki wa xisati wa rivala ra le hansi, Wena ribye ra tiko leri nga rivala,’ ku vula Yehovha. ‘Loko ku ri n’wina lava va nge: “I mani la nga ta rhelela a lwa na hina? I mani loyi a nga ta ta lomu hi tshamaka kona?”
14  Ndzi ta tlhela ndzi endla leswaku mi tihlamulela hi ku ya hi mihandzu ya swiendlo swa n’wina,’ ku vula Yehovha. ‘Naswona ndzi ta lumeka ndzilo ekhwatini ra yena, kunene wu ta lovisa swilo hinkwaswo leswi swi n’wi rhendzeleke.’”
25  Rito leri fikeke eka Yeremiya malunghana ni vanhu hinkwavo va Yuda elembeni ra vumune ra Yoyakimi n’wana wa Yosiya, hosi ya Yuda, ku nga lembe ro sungula ra Nebukadretsara hosi ya Babilona;
2  leri muprofeta Yeremiya a ri vuleke malunghana ni vanhu hinkwavo va Yuda ni vaaki hinkwavo va Yerusalema, a ku:
3  “Ku sukela elembeni ra vu-13 ra Yosiya n’wana wa Amoni, hosi ya Yuda, ku ta fika esikwini leri, emalembeni lawa ya 23 rito ra Yehovha ri fike eka mina, kutani ndzi hambete ndzi mi byela, ndzi pfuka ka ha ri mpundzu swinene ndzi vulavula, kambe a mi yingisanga.
4  Kutani Yehovha a mi rhumela malandza yakwe lama nga vaprofeta, a pfuka ka ha ri mpundzu swinene a ma rhuma, kambe n’wina a mi yingisanga, a mi rhiyanga ndleve mi yingisa,
5  vona va ku, ‘Hundzukani, ha mi kombela, un’wana ni un’wana endleleni yakwe yo biha ni le vubihini bya swiendlo swa n’wina, kutani mi hambeta mi tshama emisaveni leyi Yehovha a mi nyikeke yona swin’we ni vatata wa n’wina ku sukela khale swinene ku ya fika enkarhini wo leha lowu taka.
6  Mi nga landzeleli swikwembu swin’wana leswaku mi swi tirhela ni ku swi nkhinsamela, leswaku mi nga ndzi hlundzukisi hi ntirho wa mavoko ya n’wina, leswaku ndzi nga mi vangeli khombo.’
7  “‘Kambe a mi ndzi yingisanga,’ ku vula Yehovha, ‘leswaku mi ndzi hlundzukisa hi ntirho wa mavoko ya n’wina, mi tivangela khombo.’
8  “Hikokwalaho Yehovha wa mavuthu u te, ‘“Hikwalaho ka leswi mi nga ma yingisangiki marito ya mina,
9  maswivo, ndza rhumela naswona ndzi ta teka mindyangu hinkwayo ya le n’walungwini,” ku vula Yehovha, “ndzi ta rhumela eka Nebukadretsara hosi ya Babilona, nandza wa mina, naswona ndzi ta va tisa va ta lwa ni tiko leri ni vaaki va rona ni marito lawa hinkwawo lama ri rhendzeleke; kutani ndzi ta va nyikela endzovisweni, ndzi va endla xihlamariso ni nchumu wo beriwa noti ni tindhawu leti onhakeke hilaha ku nga riki na makumu.
10  Kutani exikarhi ka vona ndzi ta herisa mpfumawulo wa ku khana ni mpfumawulo wa ku tsaka, rito ra muteki ni rito ra mutekiwa, mpfumawulo wa ribye ro sila ni ku vonakala ka rivoni.
11  Kutani tiko leri hinkwaro ri ta va ndhawu leyi onhakeke, ri va xihlamariso, kutani matiko lawa ma ta tirhela hosi ya Babilona malembe ya 70.”’
12  “‘Kutaku loko malembe ya 70 ma hetisekile ndzi ta endla leswaku hosi ya Babilona ni tiko rero va tihlamulela,’ ku vula Yehovha, ‘xihoxo xa vona, ni tiko ra Vakalidiya, ndzi ta ri endla rhumbi hilaha ku nga riki na makumu.
13  Kutani ehenhla ka tiko rero ndzi ta tisa marito ya mina hinkwawo lawa ndzi ma vuleke ehenhla ka rona, hinkwaswo leswi tsariweke ebukwini leyi Yeremiya a yi profeteke ku avanyisa matiko hinkwawo.
14  Hikuva wona, matiko yo tala ni tihosi letikulu, ma va tshikilerile kukota malandza; naswona ndzi ta ma tlherisela hi ku ya hi ntirho lowu ma wu endleke ni hi ku ya hi ntirho wa mavoko ya wona.’”
15  Hikuva Yehovha Xikwembu xa Israyele u ndzi byele a ku: “Teka xinwelo lexi xa vhinyo ya vukarhi evokweni ra mina, kutani u nwisa matiko hinkwawo lawa ndzi ku rhumaka eka wona.
16  Ma ta nwa kutani ma tshetsheleka, ma endla ku fana ni vanhu lava hlanganeke nhloko hikwalaho ka banga leri ndzi ri rhumelaka exikarhi ka wona.”
17  Hiloko ndzi teka xinwelo evokweni ra Yehovha kutani ndzi nwisa matiko hinkwawo lawa Yehovha a ndzi rhumeke eka wona:
18  ku nga, Yerusalema ni miti ya Yuda ni tihosi ta yena, tihosana ta yena, ku yi endla ndhawu leyi onhakeke, yi va xihlamariso, nchumu wo beriwa noti ni ndzhukano, ku fana ni le sikwini leri;
19  Faro hosi ya Egipta ni malandza ya yena ni tihosana ta yena ni vanhu va yena hinkwavo;
20  ni ntlawa hinkwawo lowu hlanganeke, ni tihosi hinkwato ta tiko ra Uzha, ni tihosi hinkwato ta tiko ra Vafilisita na Axikeloni na Gaza na Ekroni ni masalela ya Axidodo;
21  Edomu na Mowabu ni vana va Amone;
22  ni tihosi hinkwato ta Tiri ni tihosi hinkwato ta Sidoni ni tihosi ta xihlala lexi nga exifundzheni xa lwandle;
23  na Dedani na Thema na Buzu ni hinkwavo lava misisi ya vona yi tsemetiweke exikarhi ka mahlo ni tindleve;
24  ni tihosi hinkwato ta Maarabiya ni tihosi hinkwato ta ntlawa lowu hlanganeke leti tshamaka emananga;
25  ni tihosi hinkwato ta Zimri ni tihosi hinkwato ta Elami ni tihosi hinkwato ta Vameda;
26  ni tihosi hinkwato ta le n’walungwini leti nga ekusuhi ni leti nga ekule, hi ku landzelelana, ni mimfumo leyin’wana hinkwayo ya misava evuandlalweni bya misava; ni hosi ya Xixaki yi ta nwa endzhaku ka vona.
27  “Naswona u fanele u va byele u ku, ‘Yehovha wa mavuthu, Xikwembu xa Israyele, u te: “Nwanani mi dakwa mi tlhela mi hlanta, mi wa lerova mi nga swi koti ni ku pfuka hikwalaho ka banga leri ndzi ri rhumelaka exikarhi ka n’wina.”’
28  Kutaku loko va ala ku teka xinwelo evokweni ra wena va nwa, wena u ta va byela u ku, ‘Yehovha wa mavuthu u te: “Kunene mi ta nwa.
29  Hikuva, maswivo, ndzi sungula hi muti lowu wu vitaniwaka hi vito ra mina ku wu tisela khombo, kutani, xana n’wina mi nga pona ku xupuriwa hi ndlela yo karhi?”’ “‘Mi nga ka mi nga poni ku xupuriwa, hikuva ku ni banga leri ndzi ri vitanelaka vaaki hinkwavo va misava,’ ku vula Yehovha wa mavuthu.
30  “Loko ku ri wena, u ta va profetela marito lawa hinkwawo, u va byela u ku, ‘Yehovha u ta vomba a ri ehenhla, naswona u ta twarisa rito rakwe a ri endhawini yakwe yo kwetsima. Kunene u ta vomba a ri ehenhla ka ndhawu yakwe yo tshama eka yona. U ta huwelela ehenhla ka vaaki hinkwavo va misava kukota ku huwelela ka lava va pyanyaka xikamelo xa madiriva.’
31  “‘Kunene huwa yi ta fika exiphen’wini xa le kule xa misava, hikuva Yehovha u ni njhekanjhekisano ni matiko. Yena hi byakwe u fanele a avanyisa nyama hinkwayo. Loko ku ri lavo homboloka, u fanele a va nyikela ebangeni,’ ku vula Yehovha.
32  “Yehovha wa mavuthu u te, ‘Waswivo! Ku ni khombo leri sukaka etikweni rin’wana ri ya etikweni rin’wana, naswona ku ta pfuka xidzedze lexikulu ku suka etindhawini ta le kule ta misava.
33  Kunene lava dlayiweke hi Yehovha esikwini rero va ta suka emakun’wini ya misava ku ya fika emakun’wini man’wana ya misava. A va nge rileriwi, hambi ku ri ku hlengeletiwa kumbe ku lahliwa. Va ta kotisa vulongo evuandlalweni bya misava.’
34  “Rilani, n’wina varisi, mi huwelela! Mi vumbuluka-vumbuluka n’wina vakulukumba va ntlhambi, hikuva masiku ya n’wina ya ku tlhava ni ya ku hangalasa ma hetisekile, mi ta wa kukota xibya lexi navelekaka!
35  Naswona ndhawu yo balekela eka yona yi va helerile varisi, ni ndlela yo baleka ha yona ya vakulukumba va ntlhambi.
36  Yingisa! Xirilo xa varisi, ni ku kolola ka vakulukumba va ntlhambi, hikuva Yehovha u phanga madyelo ya vona.
37  Tindhawu to tshama eka tona leti rhuleke a ta ha ri na vutomi hikwalaho ka ku hlundzuka lokukulu ka Yehovha.
38  U siye vutumbelo byakwe ku fana ni xinghalana xa ntshiva, hikuva tiko ra vona ri hundzuke xihlamariso hikwalaho ka banga ra tihanyi ni hikwalaho ka ku hlundzuka ka yena lokukulu.”
13  Yehovha a ndzi byela a ku: “Famba, u ya kuma vamba ra ntsembyana u ri boha emasengeni, kambe u nga tshuki u ri nghenisa ematini.”
2  Hiloko ndzi kuma vamba hi ku landza rito ra Yehovha kutani ndzi ri boha emasengeni.
3  Rito ra Yehovha ri fika eka mina ra vumbirhi, ri ku:
4  “Teka vamba leri u ri kumeke, leri nga emasengeni ya wena, u suka u yima, u ya eYufrata, kutani u ri fihla kona ebakweni ra ribye.”
5  Hiloko ndzi famba ndzi ya ri fihla eYufrata, hilaha Yehovha a ndzi leriseke hakona.
6  Kambe endzhaku ka masiku yo tala Yehovha a ku eka mina: “Pfuka, u ya eYufrata u fika u teka vamba leri ndzi ku leriseke leswaku u ri fihla kona.”
7  Hikwalaho ndzi ya eYufrata kutani ndzi cela ndzi teka vamba endhawini leyi ndzi ri fihleke eka yona, kutani waswivo, vamba a ri onhakile; a ri nga faneli nchumu.
8  Hiloko rito ra Yehovha ri fika eka mina, ri ku:
9  “Yehovha u te, ‘Ku tinyungubyisa ka Yuda ni ku tinyungubyisa ka Yerusalema ndzi ta ku onha hi ndlela leyi fanaka.
10  Vanhu lava vo biha lava alaka ku yingisa marito ya mina, lava fambaka hi ku sihalala ka mbilu ya vona, lava hambetaka va landzelela swikwembu swimbe, va swi tirhela va tlhela va swi nkhinsamela, va ta fana ni vamba leri ri nga faneliki nchumu.’
11  ‘Hikuva tanihi leswi vamba ri namarhelaka emasengeni ya munhu, kutani ndzi endle leswaku yindlu hinkwayo ya Israyele ni yindlu hinkwayo ya Yuda yi ndzi namarhela,’ ku vula Yehovha, ‘leswaku eka mina va va tiko, vito, ku dzunisa ni nchumu wo saseka; kambe a va yingisanga.’
12  “Kutani u fanele u va byela rito leri, ‘Yehovha Xikwembu xa Israyele u te: “Khuwana rin’wana ni rin’wana ri tatiwa hi vhinyo.”’ Kunene vona va ta ku eka wena, ‘Kahle-kahle, xana a hi swi tivi leswaku khuwana rin’wana ni rin’wana ri tatiwa hi vhinyo?’
13  Kutani u fanele u va byela u ku, ‘Yehovha u te: “Waswivo, vaaki hinkwavo va tiko leri ni tihosi leti tekeke xiluvelo xa Davhida ni vaprista ni vaprofeta ni vaaki hinkwavo va Yerusalema ndzi va tata hi vudakwa.
14  Ndzi ta va endla va gomulana, vatatana ni vana, hi nkarhi wun’we,” ku vula Yehovha. “A ndzi nge tsetseleli, kumbe ku va twela vusiwana, naswona a ndzi nge vi na tintswalo ta ku va tshika ndzi nga va lovisi.”’
15  “Twanani, mi yingisa. Mi nga titlakusi, hikuva Yehovha u vurile.
16  Vangamisani Yehovha Xikwembu xa n’wina, a nga si tisa munyama ni milenge ya n’wina yi nga si banana etintshaveni nimadyambu. Kunene mi ta langutela ku vonakala, kambe yena u ta endla ku va ni ndzhuti lowukulu; u ta ku hundzula ku dzwihala lokukulu.
17  Loko mi nga swi twi, moya-xiviri wa mina wu ta rila wu ri evutumbelweni hikwalaho ka ku tinyungubyisa, kunene wu ta humesa mihloti; mahlo ya mina ma ta xiririka mihloti, hikuva ntlhambi wa Yehovha wu ta va wu endliwe khumbi.
18  “Byelani hosi ni wansati la xiximiwaka, ‘Tshamani endhawini ya le hansi, hikuva kunene harhi ya n’wina ya ku saseka yi ta wa etinhlokweni ta n’wina.’
19  Miti ya le dzongeni yi pfariwile, lerova a nga kona loyi a yi pfulaka. Yuda hinkwaro ri yisiwe evukhumbini. Ri yisiwe evukhumbini hi ku helela.
20  “Tlakusani mahlo mi vona lava humaka en’walungwini. Xana wu kwihi ntlhambi lowu u nyikiweke wona, ntlhambi wa wena wo saseka?
21  Xana u ta ku yini loko munhu a hundzuluxela nyingiso eka wena, loko wena u va dyondzisile kukota vanghana va le xihundleni etlhelo ka wena ku sukela eku sunguleni? Xana ku lun’wa ka ku veleka a ku nge ku khomi, loku fanaka ni ka wansati loyi a velekaka?
22  Xana u ta vula rini embilwini ya wena u ku, ‘Ha yini ndzi weriwe hi swilo leswi?’ madziva ya wena ma susiwile, a ma ha ku funengeti hikwalaho ka xihoxo xa wena lexikulu; swirhendze swa wena swi vavisiwile.
23  “Xana Mukuxi a nga yi hundzula nhlonge yakwe? kumbe yingwe yi nga swi hundzula swivati swa yona? Na n’wina mi nga swi kota ku endla leswinene, n’wina vanhu lava dyondzisiweke ku endla leswo biha.
24  Kutani ndzi ta va hangalasa kukota mahlanga lama hundzaka ni mheho ya le mananga.
25  Lexi i xiphemu xa wena, xiavelo lexi ndzi ku pimeleke xona,” ku vula Yehovha, “hikuva u ndzi rivele naswona u hambeta u tshemba mavunwa.
26  Tinguvu ta wena ndzi ti tlakusela exikandzeni xa wena, kunene tingana ta wena ti ta voniwa,
27  swiendlo swa wena swa vuoswi ni ku rila ka wena, ku tikhoma ka wena ko biha ka vunghwavava. Ndzi vone swilo swa wena swo nyenyetsa ehenhla ka switsunga ni le nhoveni. Khombo eka wena, Wena Yerusalema! A wu nge basi—endzhaku ka nkarhi wo lehisa ku yini?”
14  Rito ra Yehovha leri fikeke eka Yeremiya malunghana ni timhaka ta dyandza hi leri:
2  Yuda wa rila ni tinyangwa ta yena a ta ha ri na matimba. Ti ni gome emisaveni, ni xirilo xa Yerusalema xi tlhandlukile.
3  Vanhu va vona lavakulu va rhume lava nga nyawuriki ematini. Va nghene emakheleni. Mati a va ma kumanga. Va tlhele ni swibya swa vona swi nga ri na nchumu. Va khomiwe hi tingana ni ku tsongahatiwa, naswona va tifunengete nhloko.
4  Varimi va khomiwe hi tingana hikwalaho ka misava leyi omeke hikuva maboboma a ma nanga etikweni; va tifunengete nhloko.
5  Hikuva hambi ku ri mhunti enhoveni yi veleke ximhuntana, kambe yi xi siyile, hikuva a ku nga ri na byanyi.
6  Timangwa tona ti yime ti nga fambi ehenhla ka switsunga leswi nga riki na nchumu; ti nun’hwetele moya kukota timhungubye; mahlo ya tona ma tsanile hikuva a ku na swimila.
7  Oho Yehovha, hambiloko swihoxo swa hina swi humesa vumbhoni lebyi byi hi kanetaka, lwela vito ra wena; hikuva swiendlo swa hina swo pfumala vutshembeki swi tele; hi ku dyoherile.
8  Oho wena ntshembo wa Israyele, Muponisi wa yena enkarhini wa maxangu, ha yini u fana ni muluveri etikweni, ku fana ni muendzi la hambukeke a xwa vusiku?
9  Ha yini u fana ni munhu la hlamaleke, ku fana ni munhu wa matimba la nga swi kotiki ku ponisa? Kambe wena u le xikarhi ka hina, Wena Yehovha, naswona vito ra wena ri vitaniwe ehenhla ka hina. U nga hi siyi.
10  Malunghana ni vanhu lava Yehovha u te: “Xisweswo va rhandze ku tsendzeleka; milenge ya vona a va yi kambelanga. Hikwalaho Yehovha a nga va tsakelanga. Kutani u ta tsundzuka xihoxo xa vona, a nyikela nyingiso eswidyohweni swa vona.”
11  Yehovha a ya emahlweni a ndzi byela a ku: “Vanhu lava u nga va khongeleli leswinene.
12  A ndzi xi yingisi xikhongelo xa vona loko va titsona swakudya; niloko va humesa gandzelo ro hisiwa leri heleleke ni gandzelo ra mavele, a ndzi va tsakeli; hikuva ndzi va herisa hi banga, hi ndlala ni hi ntungu.”
13  Hiloko ndzi ku: “Oho, Wena Yehovha, Hosi leyi Lawulaka! Waswivo, vaprofeta va va byela va ku, ‘A mi nge voni banga, naswona a mi nge weriwi hi ndlala, kambe ndzi ta mi nyika ku rhula ka ntiyiso endhawini leyi.’”
14  Yehovha a ya emahlweni a ku eka mina: “Vaprofeta, va profeta mavunwa hi vito ra mina. A ndzi va rhumanga, hambi ku ri ku va lerisa kumbe ku vulavula na vona. Va mi byela xivono xa mavunwa ni ku hlahluva ni xilo lexi nga pfuniki nchumu ni ku kanganyisa ka mbilu ya vona, hi ndlela ya vuprofeta.
15  Hikokwalaho malunghana ni vaprofeta lava profetaka hi vito ra mina, lava ndzi nga va rhumangiki, lava vulaka leswaku a ku nge vi na banga kumbe ndlala etikweni leri, Yehovha u te, ‘Vaprofeta volavo va ta herisiwa hi banga ni hi ndlala.
16  Kutani vanhu lava va va profetelaka va ta va vanhu lava cukumetiwaka eswitarateni swa Yerusalema hikwalaho ka ndlala ni banga, ku ri hava munhu wa ku va lahla—waswivo, vasati va vona ni vana va vona va majaha ni va vanhwanyana. Ndzi ta va chululela khombo.’
17  “Kutani u fanele u va byela rito leri, ‘Mahlo ya mina a ma xiririke mihloti vusiku ni nhlikanhi, ma nga omi, hikuva nhwana wa vanhu va mina u tshovekile, hi nkhavi lowu vabyisaka ngopfu.
18  Entiyisweni loko ndzi huma ndzi ya enhoveni, waswivo, ku ni lava dlayiweke hi banga! Entiyisweni loko ndzi nghena emutini, waswivo, ku ni mavabyi lama vangiwaka hi ndlala! Hikuva muprofeta ni muprista va rhendzeleke etikweni leri va nga ri tivangiki.’”
19  Xana Yuda u n’wi bakanyile hi ku helela, kumbe, xana moya-xiviri wa wena wu nyenye Siyoni? Ha yini u hi bile, lerova hi nga horisiwi? A ku languteriwe ku rhula, kambe leswinene a swi tanga; ni nkarhi wa ku tshungula, kambe waswivo, ku te ku chava!
20  Oho Yehovha, ha byi vona vuhomboloki bya hina, xihoxo xa vatata wa hina, hikuva hi ku dyoherile.
21  U nga hi languteli ehansi hikwalaho ka vito ra wena; u nga xi languteli ehansi xiluvelo xa wena xo vangama. Tsundzuka; u nga tluli ntwanano wa wena eka hina.
22  Exikarhi ka swifaniso swa hava leswi nga pfuniki nchumu, xana xi kona lexi nga nisaka mpfula, kumbe, xana matilo ma nga yi nisa mpfula leyikulu? Xana a hi Wena, Wena Yehovha Xikwembu xa hina? Naswona hi tshembela eka wena, hikuva hi wena la endleke swilo leswi hinkwaswo.
29  Lawa i marito ya papila leri muprofeta Yeremiya a ri rhumeleke a ri eYerusalema ri ya eka vakulukumba lava seleke va vanhu lava nga evukhumbini ni le ka vaprista ni le ka vaprofeta ni le ka vanhu hinkwavo, lava Nebukadnetsara a va yiseke evukhumbini ku suka eYerusalema va ya eBabilona,
2  endzhaku ka loko hosi Yekoniya ni wansati la xiximiwaka ni vatirhi va le hubyeni, tihosana ta Yuda na Yerusalema, ni lava tivaka ntirho wa mavoko ni vaaki va makhokholo va humile eYerusalema.
3  A ku ri hi voko ra Elasa n’wana wa Xafani na Gemariya n’wana wa Hilkiya, loyi Sedekiyasi hosi ya Yuda a n’wi rhumeke eBabilona eka Nebukadnetsara hosi ya Babilona, a ku:
4  “Yehovha wa mavuthu, Xikwembu xa Israyele, u byele vanhu hinkwavo lava nga evukhumbini, lava ndzi va yiseke evukhumbini ku suka eYerusalema va ya eBabilona, a ku,
5  ‘Akani tindlu mi tshama eka tona, mi byala mintanga, mi dya mihandzu ya yona.
6  Tekani vavasati kutani mi tswala vana va majaha ni va vanhwanyana; naswona mi tekela vana va n’wina va majaha vavasati kutani vana va n’wina va vanhwanyana mi va nyika vavanuna, leswaku va veleka vana va majaha ni va vanhwanyana; mi tala kona, mi nga vi vatsongo.
7  Nakambe, lavani ku rhula ka muti lowu ndzi mi yiseke eka wona evukhumbini, mi wu khongelela eka Yehovha, hikuva eku rhuleni ka wona ku ta va ni ku rhula ka n’wina.
8  Hikuva Yehovha wa mavuthu, Xikwembu xa Israyele, u te: “Mi nga pfumeli ku xisiwa hi vaprofeta lava nga exikarhi ka n’wina ni vangoma va n’wina, naswona mi nga yingisi milorho ya vona leyi va yi lorhaka.
9  Hikuva ‘va mi profetela mavunwa hi vito ra mina. A ndzi va rhumanga,’ ku vula Yehovha.”’”
10  “Hikuva Yehovha u te, ‘Hi ku landza ku hetiseka ka malembe ya 70 eBabilona ndzi ta hundzuluxela nyingiso wa mina eka n’wina, naswona ndzi ta simeka rito ra mina lerinene hi ku mi tlherisela endhawini leyi.’
11  “‘Hikuva ndzi yi tiva kahle miehleketo leyi ndzi yi ehleketaka malunghana na n’wina,’ ku vula Yehovha, ‘miehleketo ya ku rhula, ku nga ri ya khombo, ku mi nyika vumundzuku ni ntshembo.
12  Kunene mi ta ndzi vitana, mi ta, mi tlhela mi ndzi khongela, kutani ndzi ta mi yingisa.’
13  “‘Entiyisweni mi ta ndzi lava mi tlhela mi ndzi kuma, hikuva mi ta ndzi lavisisa hi mbilu ya n’wina hinkwayo.
14  Kutani ndzi ta endla leswaku mi ndzi kuma,’ ku vula Yehovha. ‘Naswona ndzi ta hlengeleta ntlawa wa n’wina wa makhumbi, ndzi mi hlengeleta ematikweni hinkwawo ni le tindhawini hinkwato leti ndzi mi hangalaseleke eka tona,’ ku vula Yehovha. ‘Naswona ndzi ta mi tlherisela endhawini leyi a mi ri eka yona loko mi ya evukhumbini.’
15  “Kambe mi te, ‘Yehovha u hi vekele vaprofeta eBabilona.’
16  “Hikuva Yehovha u byele hosi leyi tshameke exiluvelweni xa Davhida ni vanhu hinkwavo lava tshamaka emutini lowu, vamakwenu lava va nga yangiki na n’wina evukhumbini, a ku,
17  ‘Yehovha wa mavuthu u te: “Maswivo, ndzi rhumela banga eka vona, ndlala ni ntungu, naswona ndzi ta va endla va fana ni makuwa lama pfulekeke lama nga dyekiki hi ku biha.”’
18  “‘Ndzi ta va hlongorisa hi banga, hi ndlala ni hi ntungu, ndzi va tsekatsekisa eka mimfumo hinkwayo ya misava, va va ndzhukano ni xihlamariso ni ku beriwa noti ni ku sandziwa exikarhi ka matiko hinkwawo lawa kunene ndzi nga ta va hangalasela eka wona,
19  hikwalaho ka leswi va nga ma yingisangiki marito ya mina,’ ku vula Yehovha, ‘lawa ndzi ma rhumeleke eka vona hi ku tirhisa malandza ya mina lama nga vaprofeta, ndzi pfuka nimpundzu swinene ndzi va rhuma.’ “‘Kambe n’wina a mi yingisanga,’ ku vula Yehovha.
20  “Loko ku ri n’wina, twanani rito ra Yehovha, n’wina hinkwenu lava nga evukhumbini, lava ndzi va fambiseke ku suka eYerusalema va ya eBabilona.
21  Yehovha wa mavuthu, Xikwembu xa Israyele, malunghana na Akabu n’wana wa Kolaya na Sedekiyasi n’wana wa Maseya, lava va mi profetelaka mavunwa hi vito ra mina, u te, ‘Maswivo, ndzi va nyiketa evokweni ra Nebukadretsara hosi ya Babilona, u ta va dlaya ematihlweni ya n’wina.
22  Kunene ntlawa hinkwawo wa lava va nga evukhumbini va tiko ra Yuda, lowu nga eBabilona, wu ta weriwa hi ndzhukano, va ku: “Onge Yehovha a nga ku endla u fana na Sedekiyasi na Akabu, lava hosi ya Babilona yi va hiseke hi ndzilo,”
23  hikwalaho ka leswi va endleke vuhunguki eIsrayele, naswona va tshamela ku endla vuoswi ni vasati va vanakulobye, va tshamela ku vulavula mavunwa hi vito ra mina, rito leri ndzi nga va lerisangiki rona. “‘“Naswona hi mina Loyi a swi tivaka, ndzi mbhoni,” ku vula Yehovha.’”
24  “Kutani u ta byela Xemaya wa Nehelamu u ku,
25  ‘Yehovha wa mavuthu, Xikwembu xa Israyele, u te: “Hikwalaho ka leswi hi vito ra wena u rhumeleke mapapila ma ya eka vanhu hinkwavo lava nga eYerusalema, ni le ka Sofaniya n’wana wa Maseya, lowa muprista, ni le ka vaprista hinkwavo, u ku,
26  ‘Yehovha hi byakwe u ku endle muprista ematshan’weni ya muprista Yoyada, leswaku u va mulanguteri lonkulu wa yindlu ya Yehovha eka munhu un’wana ni un’wana la pengaka, kambe a tiendlaka muprofeta, u fanele u n’wi nghenisa etingoleni ni le ka ngole ya nhloko ni mavoko;
27  kutani, sweswi, ha yini u nga n’wi tshinyanga Yeremiya wa Anathoti, loyi a tiendlaka muprofeta eka n’wina?
28  Hikuva hi yona mhaka leyi a rhumeleke rito eka hina eBabilona, a ku: “Ka ha sele nkarhi wo leha! Akani tindlu, mi tshama eka tona, mi byala mintanga, mi dya mihandzu ya yona,—”’”’”
29  Kutani muprista Sofaniya a hlaya papila leri etindleveni ta Yeremiya lowa muprofeta.
30  Hiloko rito ra Yehovha ri fika eka Yeremiya, ri ku:
31  “Rhumela rito eka vanhu hinkwavo lava nga evukhumbini, u ku, ‘Yehovha u vulavule malunghana na Xemaya wa Nehelamu a ku: “Hikwalaho ka leswi Xemaya a mi profeteleke, kambe mina ndzi nga n’wi rhumanga, a ringeta ku endla leswaku mi tshemba mavunwa,
32  hikokwalaho Yehovha u te, ‘Maswivo, ndzi hundzuluxela nyingiso eka Xemaya wa Nehelamu ni le ka vana va yena.’ “‘“‘A nge vi na munhu la tshamaka exikarhi ka vanhu lava; naswona a nge byi languti vunene lebyi ndzi byi endlelaka vanhu va mina,’ ku vula Yehovha, ‘hikuva u pfukele Yehovha hi ku kongoma.’”’”
40  Rito leri fikeke eka Yeremiya ri huma eka Yehovha endzhaku ka loko Nebuzaradani murhangeri wa varindzi a n’wi rhumile ku suka eRhama, loko a n’wi teka a ha bohiwe hi tinghomondho exikarhi ka hinkwavo lava nga evukhumbini eYerusalema ni le Yuda, lava a va yisiwa evukhumbini eBabilona.
2  Kutani murhangeri wa varindzi a teka Yeremiya a n’wi byela a ku: “Yehovha Xikwembu xa wena hi yena la vuleke khombo leri ehenhla ka ndhawu leyi,
3  leswaku Yehovha a ri hetisisa, a endla hilaha a vuleke hakona, hikuva mi dyohele Yehovha naswona a mi ri yingisanga rito ra yena. Kutani ku endleke nchumu lowu eka n’wina.
4  Kutani waswivo, ndzi ku ntshunxile namuntlha eka tinghomondho leti a ti ri emavokweni ya wena. Loko u vona swi ri swinene ematihlweni ya wena ku famba na mina eBabilona, a hi fambe, ndzi ta ku veka tihlo. Kambe loko u vona swi bihile ematihlweni ya wena ku famba na mina eBabilona, sala. Waswivo! Tiko hinkwaro ri le mahlweni ka wena. Kun’wana ni kun’wana laha u vonaka ku ri kunene, ku lulamile ematihlweni ya wena ku ya kona, yana.”
5  A a nga si lunghekela ku tlhela loko Nebuzaradani a ku: “Tlhelela eka Gedaliya n’wana wa Ahikama n’wana wa Xafani, loyi hosi ya Babilona yi n’wi vekeke ehenhla ka miti ya Yuda, u tshama na yena exikarhi ka vanhu; kumbe laha u vonaka ku lulamile ematihlweni ya wena ku ya kona, yana.” Kutani murhangeri wa varindzi a n’wi nyika swakudya ni nyiko, a n’wi tshika a famba.
6  Hikwalaho Yeremiya a ya eka Gedaliya n’wana wa Ahikama eMizpa kutani a tshama na yena exikarhi ka vanhu lava a va sele etikweni.
7  Hi ku famba ka nkarhi varhangeri hinkwavo va mavandla ya nyimpi lava a va ri enhoveni, vona ni vavanuna lava a va ri na vona, va twa leswaku hosi ya Babilona yi veke Gedaliya n’wana wa Ahikama a lawula tiko ni leswaku yi n’wi veke a lawula vavanuna ni vavasati ni vana ni swisiwana swin’wana swa tiko, lava nga yisiwangiki evukhumbini eBabilona.
8  Hiloko va ta eka Gedaliya eMizpa, hambi ku ri Iximayele n’wana wa Nethaniya na Yohanani na Yonathani, vana va Kariya, na Seraya n’wana wa Tanahumeti ni vana va Efayi lowa Munetofa na Yezaniya n’wana wa Mukati, vona ni vavanuna va vona.
9  Kutani Gedaliya n’wana wa Ahikama n’wana wa Xafani a hlambanya eka vona ni le ka vavanuna va vona, a ku: “Mi nga chavi ku tirhela Vakalidiya. Tshamani etikweni, mi tirhela hosi ya Babilona, kutani swi ta mi fambela kahle.
10  Loko ku ri mina, ndzi tshama eMizpa, leswaku ndzi yima emahlweni ka Vakalidiya lava nga ta ta eka hina. Loko ku ri n’wina, hlengeletani vhinyo ni mihandzu ya ximumu ni mafurha mi swi nghenisa eswibyeni swa n’wina, mi tshama emitini ya n’wina leyi mi yi tekeke.”
11  Vayuda hinkwavo lava a va ri eka Mowabu ni le xikarhi ka vana va Amone ni le Edomu ni lava a va ri ematikweni laman’wana hinkwawo, na vona va twe leswaku hosi ya Babilona yi nyikete masalela eka Yuda ni leswaku ehenhla ka vona yi veke Gedaliya n’wana wa Ahikama n’wana wa Xafani.
12  Kutani Vayuda hinkwavo va sungula ku vuya etindhawini hinkwato leti a va hangalaseriwe eka tona, va hambeta va ta etikweni ra Yuda eka Gedaliya eMizpa. Va hlengeleta vhinyo ni mihandzu ya ximumu yo tala ngopfu.
13  Loko ku ri Yohanani n’wana wa Kariya ni varhangeri hinkwavo va mavandla ya nyimpi lava a va ri enhoveni, va ta eka Gedaliya eMizpa.
14  Hiloko va ku eka yena: “Xana a wu swi tivi leswaku Balisi, hosi ya vana va Amone, u rhume Iximayele n’wana wa Nethaniya leswaku a ba moya-xiviri wa wena a wu dlaya?” Kambe Gedaliya n’wana wa Ahikama a nga va kholwanga.
15  Kutani Yohanani n’wana wa Kariya a byela Gedaliya, evutumbelweni eMizpa a ku: “Ndzi lava ku famba sweswi ndzi ya dlaya Iximayele n’wana wa Nethaniya, hikuva a ku na munhu loyi a nga ta swi tiva. Ha yini a fanele a ba moya-xiviri wa wena a wu dlaya, naswona ha yini vanhu hinkwavo va Yuda lava hlengeletiwaka va fanele va hangalasiwa ni masalela ya Yuda ma lova?”
16  Kambe Gedaliya n’wana wa Ahikama a byela Yohanani n’wana wa Kariya a ku: “U nga wu endli nchumu lowu, hikuva u vulavula mavunwa malunghana na Iximayele.”
39  Hi lembe ra vukaye ra Sedekiyasi hosi ya Yuda, hi n’hweti ya vukhume, Nebukadretsara hosi ya Babilona ni vandla rakwe hinkwaro ra nyimpi a ta eYerusalema kutani a wu rhendzela.
2  Hi lembe ra vu-11 ra Sedekiyasi, hi n’hweti ya vumune, esikwini ra vukaye ra n’hweti, ku boxiwe muti.
3  Kutani tihosana hinkwato ta hosi ya Babilona ti nghena, ti tshama eNyangweni ya le Xikarhi, ku nga Negala-xarezere, Samigara-nebo, Sasekimi, Rabusarisi, Negala-xarezere lowa Murabumaga ni tihosana letin’wana hinkwato ta hosi ya Babilona.
4  Kuteloko Sedekiyasi hosi ya Yuda ni vavanuna hinkwavo va nyimpi va va vona, va sungula ku baleka, va huma nivusiku emutini hi ndlela ya le ntangeni wa hosi, hi nyangwa leyi nga exikarhi ka marhangu mambirhi; va huma hi ndlela ya le Arabha.
5  Kutani vandla ra nyimpi ra Vakalidiya ri va hlongorisa, va kuma Sedekiyasi etimbaleni ta le kwandzasini ra Yeriko. Va n’wi teka, va n’wi yisa eka Nebukadretsara hosi ya Babilona eRibla etikweni ra Hamati leswaku a ta n’wi gweva.
6  Kutani hosi ya Babilona yi dlaya vana va Sedekiyasi eRibla ematihlweni ya yena, ni vanhu hinkwavo va xiyimo xa le henhla va tiko ra Yuda, hosi ya Babilona yi va dlaya.
7  Hiloko yi pfala mahlo ya Sedekiyasi, endzhaku ka sweswo yi n’wi boha hi tinketana ta koporo, leswaku yi n’wi tisa eBabilona.
8  Kutani Vakalidiya va hisa yindlu ya hosi ni tindlu ta vanhu, va hirimuxa ni marhangu ya Yerusalema.
9  Kutani vanhu lava a va sele emutini, ni lava siyiweke lava weleke eka yena, ni vanhu hinkwavo lava a va sele, Nebuzaradani murhangeri wa varindzi u va yise evukhumbini eBabilona.
10  Kutani vanhu van’wana, swisiwana leswi a swi nga ri na nchumu, Nebuzaradani murhangeri wa varindzi u va siye etikweni ra Yuda; kutani a va nyika masimu ya vhinya ni mintirho yo sindzisiwa esikwini rero.
11  Ku tlula kwalaho, Nebukadretsara hosi ya Babilona u nyike xileriso malunghana na Yeremiya a tirhisa Nebuzaradani murhangeri wa varindzi, a ku:
12  “N’wi teke kutani mahlo ya wena ma va ehenhla ka yena, u nga n’wi endli nchumu xo biha nikatsongo. Kambe leswi a nga ta ku byela swona, n’wi endlele swona.”
13  Hikwalaho Nebuzaradani murhangeri wa varindzi na Nebuxazibani lowa Murabusarisi na Negala-xarezere lowa Murabumaga, ni vakulukumba hinkwavo va hosi ya Babilona va rhumela rito;
14  va tlhele va rhumela rito leswaku ku ya tekiwa Yeremiya eXivaveni xa Murindzi, a nyiketiwa eka Gedaliya n’wana wa Ahikama n’wana wa Xafani, leswaku a n’wi tisa endlwini yakwe, leswaku a tshama exikarhi ka vanhu.
15  Kutani rito ra Yehovha ri fika eka Yeremiya loko a ha pfaleriwe eXivaveni xa Murindzi, ri ku:
16  “Famba, u ya byela Ebedi-meleke lowa Muetiyopiya, u ku, ‘Yehovha wa mavuthu, Xikwembu xa Israyele, u te: “Waswivo, ndzi hetisisa marito ya mina ehenhla ka muti lowu hi khombo, ku nga ri hi leswinene, kunene ma ta hetiseka emahlweni ka n’wina esikwini rero.”’
17  “‘Ndzi ta ku kutsula esikwini rero,’ ku vula Yehovha, ‘naswona a wu nge nyiketiwi evokweni ra vanhu lava u va chavaka.’
18  “‘Hikuva ndzi ta ku ponisa, naswona a wu nge dlayiwi hi banga; kunene moya-xiviri wa wena wu ta kotisa leswi phangiweke, hikuva u ndzi tshembile,’ ku vula Yehovha.”
19  Yehovha u te: “Famba u ya kuma gula ra vumba ra muvumbi ni vakulukumba van’wana va vanhu ni vakulukumba van’wana va vaprista.
2  Kutani u fanele u ya enkoveni wa n’wana wa Hinomu, lowu nga evunghenweni bya Nyangwa ya Swirhengele. U fika kona u huwelela marito lawa ndzi nga ta ku byela wona.
3  Kutani u fanele u ku, ‘Twanani rito ra Yehovha, N’wina tihosi ta Yuda na n’wina vaaki va Yerusalema. Yehovha wa mavuthu, Xikwembu xa Israyele, u te: “‘“Waswivo, ndzi tisa khombo ehenhla ka ndhawu leyi, leri loko munhu wihi ni wihi a ri twa, tindleve takwe ti nga ta hlohlonya;
4  hikwalaho ka leswi va ndzi siyeke ni hikwalaho ka leswi va endleke ndhawu leyi yi nga ha languteki ni ku mbulukisela eka yona xitlhavelo eka swikwembu swin’wana leswi va nga swi tivangiki, vona ni vatata wa vona ni tihosi ta Yuda; va tate ndhawu leyi hi ngati ya lava va pfumalaka nandzu.
5  Kutani va ake tindhawu leti tlakukeke ta Bali leswaku va hisa vana va vona endzilweni va va magandzelo yo hisiwa lama heleleke ya Bali, ku nga nchumu lowu ndzi nga wu lerisangiki kumbe ku vulavula ha wona, naswona a wu vanga kona embilwini ya mina.”’
6  “‘“Hikokwalaho, waswivo, masiku ma ta,” ku vula Yehovha, “lawa ndhawu leyi yi nga ta ka yi nga ha vitaniwi Tofete ni nkova wa n’wana wa Hinomu, kambe yi ta vitaniwa nkova wa ku dlaya.
7  Kutani ndzi ta herisa kungu ra Yuda ni ra Yerusalema endhawini leyi, ndzi ta va wisa hi banga emahlweni ka valala va vona ni hi voko ra lava va lavaka moya-xiviri wa vona. Mintsumbu ya vona ndzi ta yi nyikela yi va swakudya swa swivumbiwa leswi hahaka swa matilo ni swa swivandzana swa misava.
8  Ndzi ta endla muti lowu wu va xihlamariso ni nchumu wo beriwa noti. Un’wana ni un’wana loyi a hundzaka eka wona u ta languta hi ku hlamala, a ba noti hikwalaho ka makhombo ya wona hinkwawo.
9  Kutani ndzi ta endla leswaku va dya nyama ya vana va vona va majaha ni va vanhwanyana; un’wana ni un’wana u ta dya nyama ya munhu-kulobye, hikwalaho ka ku nonon’hweriwa ni hikwalaho ka maxangu lawa valala va vona ni lava va lavaka moya-xiviri wa vona va nga ta va sivelela ha wona.”’
10  “Kutani u fanele u tshova gula ematihlweni ya vanhu lava fambaka na wena.
11  U ta va byela u ku, ‘Yehovha wa mavuthu u te: “Hi ndlela leyi fanaka ndzi ta tshova vanhu lava ni muti lowu ku fana niloko munhu a tshova xibya xa muvumbi lerova xi nga ha lunghiseki; naswona eTofete va ta lahla kukondza yi nga ha vi kona ndhawu yo lahla eka yona.”’
12  “‘Ndzi ta endla hi ndlela yoleyo endhawini leyi,’ ku vula Yehovha, ‘ni le ka vaaki va yona, ndzi endla muti lowu wu fana na Tofete.
13  Kutani tindlu ta Yerusalema ni tindlu ta tihosi ta Yuda ti ta fana ni ndhawu ya Tofete, lava nga basangiki, ku nga tindlu hinkwato leti emalwangwini ya tona va mbulukiseleke xitlhavelo xa vuthu hinkwaro ra le matilweni, ku tlhela ku chululeriwa swikwembu swin’wana magandzelo ya swakunwa.’”
14  Kutani Yeremiya a ta a huma eTofete, laha Yehovha a a n’wi rhume kona ku ya profeta, a yima exivaveni xa yindlu ya Yehovha ni ku byela vanhu hinkwavo a ku:
15  “Yehovha wa mavuthu, Xikwembu xa Israyele u te, ‘Maswivo, ehenhla ka muti lowu ni le henhla ka miti ya wona hinkwayo ndzi tisa khombo hinkwaro leri ndzi ri vuleke ehenhla ka wona, hikuva va nonon’hwise tinhamu ta vona leswaku va nga ma yingisi marito ya mina.’”
24  Kutani Yehovha a ndzi komba, waswivo, swirhundzu swimbirhi swa makuwa swi vekiwe emahlweni ka tempele ya Yehovha, endzhaku ka loko Nebukadretsara hosi ya Babilona a teke Yekoniya n’wana wa Yoyakimi, hosi ya Yuda, a n’wi yisa evukhumbini, swin’we ni tihosana ta Yuda ni lava tivaka ntirho wa mavoko ni vaaki va makhokholo, va suka eYerusalema leswaku a va yisa eBabilona.
2  Loko ku ri xirhundzu xin’wana, makuwa ya xona a ma ri manene ngopfu, ku fana ni makuwa yo rhanga; kasi xirhundzu lexin’wana, makuwa ya xona a ma bihe ngopfu, lerova a ma nga dyeki hi ku biha.
3  Yehovha a ya emahlweni a ku eka mina: “Xana u vona yini Yeremiya?” Hiloko ndzi ku: “Makuwa, makuwa lamanene i manene ngopfu, kasi layo biha ma bihe ngopfu, lerova a ma dyeki hi ku biha.”
4  Kutani rito ra Yehovha ri fika eka mina, ri ku:
5  “Yehovha Xikwembu xa Israyele u te, ‘Ku fana ni makuwa lawa lamanene, ndzi ta va languta hi ndlela yoleyo lava nga evukhumbini va Yuda, lava ndzi nga ta va susa endhawini leyi va ya etikweni ra Vakalidiya, hi ndlela leyinene.
6  Kutani ndzi ta veka tihlo ra mina ehenhla ka vona hi ndlela leyinene, kunene ndzi ta va tlherisela etikweni leri. Ndzi ta va aka, a ndzi nge hirimuxi; ndzi ta va byala, a ndzi nge simuli.
7  Ndzi ta va nyika mbilu ya ku ndzi tiva, leswaku hi mina Yehovha; kutani va ta va vanhu va mina, mina ndzi ta va Xikwembu xa vona, hikuva va ta tlhelela eka mina hi mbilu ya vona hinkwayo.
8  “‘Kutani ku fana ni makuwa yo biha lama nga dyekiki hi ku biha, entiyisweni Yehovha u te: “Ndzi ta nyika Sedekiyasi hosi ya Yuda ni tihosana ta yena ni masalela ya Yerusalema lama seleke etikweni leri ni lava va tshamaka etikweni ra Egipta—
9  ndzi ta tlhela ndzi va nyiketa va tsekatsekisiwa, va va ekhombyeni, emimfun’weni hinkwayo ya misava, va rhukaniwa ni ku hlekuriwa, va tlhontlhiwa ni ku sandziwa, etindhawini hinkwato leti ndzi nga ta va hangalasela eka tona.
10  Naswona ndzi ta va rhumela banga, ndlala ni ntungu, va kondza va hela emisaveni leyi ndzi va nyikeke yona swin’we ni vatata wa vona.”’”
43  Kuteloko Yeremiya a heta ku byela vanhu hinkwavo marito hinkwawo ya Yehovha Xikwembu xa vona, lawa Yehovha Xikwembu xa vona a n’wi rhumeke leswaku a va byela wona, ina, marito lawa hinkwawo,
2  Azariya n’wana wa Hoxaya na Yohanani n’wana wa Kariya ni vanhu hinkwavo lava tikukumuxaka va byela Yeremiya, va ku: “Wena u vulavula mavunwa. Yehovha Xikwembu xa hina a nga ku rhumanga, a ku, ‘Mi nga ngheni aEgipta mi luvela kona.’
3  Kambe u kuceteriwa hi Baruku n’wana wa Neriya ku lwa na hina leswaku hi nyiketiwa evokweni ra Vakalidiya, leswaku va hi dlaya kumbe va hi yisa evukhumbini eBabilona.”
4  Yohanani n’wana wa Kariya ni varhangeri hinkwavo va mavandla ya nyimpi ni vanhu hinkwavo a va ri yingisanga rito ra Yehovha, leswaku va hambeta va tshama etikweni ra Yuda.
5  Kutani Yohanani n’wana wa Kariya ni varhangeri hinkwavo va mavandla ya nyimpi va teka masalela hinkwawo ya Yuda lama vuyeke ematikweni hinkwawo lawa a ma hangalakele eka wona, leswaku ma ta tshama nkarhinyana etikweni ra Yuda,
6  hambi ku ri vanhu lava tiyeke emirini, vavasati ni swihlangi ni vana va vanhwanyana va hosi ni moya-xiviri wun’wana ni wun’wana lowu Nebuzaradani murhangeri wa varindzi a wu pfumeleleke wu tshama na Gedaliya n’wana wa Ahikama n’wana wa Xafani, na Yeremiya lowa muprofeta na Baruku n’wana wa Neriya.
7  Eku heteleleni va fike etikweni ra Egipta, hikuva a va ri yingisanga rito ra Yehovha; kutani hakatsongo-tsongo va fika eTahapenese.
8  Kutani rito ra Yehovha ri fika eka Yeremiya eTahapenese, ri ku:
9  “Teka maribye lamakulu, u ma fihla endzhopeni wo aka evuandlalweni bya switina lebyi nga enyangweni ya yindlu ya Faro eTahapenese ematihlweni ya Vayuda.
10  U fanele u va byela u ku, ‘Yehovha wa mavuthu, Xikwembu xa Israyele, u te: “Maswivo, ndzi rhumela leswaku ku ya tekiwa Nebukadretsara hosi ya Babilona, nandza wa mina, ndzi ta veka xiluvelo xakwe ehenhla ka maribye lawa ndzi ma fihleke, kunene u ta anamisa ntsonga wakwe lowunene ehenhla ka wona.
11  Kutani u fanele a fika a hlasela tiko ra Egipta. Mani na mani la faneriwaka hi ntungu lowu dlayaka u ta kuma ntungu lowu dlayaka, mani na mani la faneriwaka hi vukhumbi u ta kuma vukhumbi, naswona mani na mani la faneriwaka hi banga u ta ku-​ma banga.
12  Ndzi ta lumeka ndzilo etindlwini ta swikwembu swa Egipta; kunene u ta va hisa, a va yisa evukhumbini, a titsondzela etikweni ra Egipta, hilaha murisi a titsondzelaka hakona hi nguvu yakwe, entiyisweni u ta huma kona hi ku rhula.
13  Kunene u ta tshovelela tiphuphu ta le Beta-xemexe, leyi nga etikweni ra Egipta; ni tindlu ta swikwembu swa Egipta u ta ti hisa hi ndzilo.”’”
44  Rito leri fikeke eka Yeremiya ri ya eka Vayuda hinkwavo lava a va tshama etikweni ra Egipta, lava tshamaka eMigidoli ni le Tahapenese ni le Nofu ni le tikweni ra Patirosi, ri ku:
2  “Yehovha wa mavuthu, Xikwembu xa Israyele, u te, ‘N’wina mi ri vonile khombo hinkwaro leri ndzi ri tiseke ehenhla ka Yerusalema ni le henhla ka miti hinkwayo ya Yuda, esikwini leri i ndhawu leyi onhakeke, naswona a ku na munhu la akeke eka yona.
3  Swi vangiwe hi vubihi lebyi va byi endleke leswaku va ndzi hlundzukisa hi ku famba va mbulukisa xitlhavelo ni ku tirhela swikwembu swin’wana leswi na vona a va nga swi tivi, hambi ku ri n’wina kumbe vatata wa n’wina.
4  A ndzi hambeta ndzi rhuma malandza ya mina hinkwawo lama nga vaprofeta ma ta eka n’wina, ndzi pfuka ka ha ri mpundzu swinene ndzi ma rhuma, ndzi ku: “Ndzi kombela leswaku mi nga wu endli nchumu lowu wu nyenyetsaka lowu ndzi wu vengeke.”
5  Kambe a va yingisanga, hambi ku ri ku rhiya ndleve leswaku va tlhela evubihini bya vona hi ku ka va nga mbulukisi xitlhavelo eka swikwembu swin’wana.
6  Hiloko vukarhi bya mina, ni ku hlundzuka ka mina swi chuluriwa, swi hisa miti ya Yuda ni switarata swa Yerusalema; kutani swi va ndhawu leyi onhakeke, swi va rhumbi, ku fana ni le sikwini leri.’
7  “Kutani Yehovha, Xikwembu xa mavuthu, Xikwembu xa Israyele, u te, ‘Ha yini mi tisa khombo lerikulu eka mimoya-xiviri ya n’wina, leswaku mi dlaya wanuna ni wansati, n’wana ni xihlangi lexi an’waka, exikarhi ka Yuda, lerova mi nga siyi masalela;
8  hi ku ndzi hlundzukisa hi mintirho ya mavoko ya n’wina, hi ku mbulukisa xitlhavelo eka swikwembu swin’wana etikweni ra Egipta, leri mi nghenaka mi luvela eka rona; hi xikongomelo xa leswaku mi dlayiwa ni hi xikongomelo xa leswaku mi va ndzhukano ni xihlekulo exikarhi ka matiko hinkwawo ya misava?
9  Xana mi swi rivele swiendlo swo biha swa vatata wa n’wina ni swiendlo swo biha swa tihosi ta Yuda ni swiendlo swo biha swa vasati va vona ni swiendlo swa n’wina swo biha ni swiendlo swo biha swa vasati va n’wina, leswi va swi endleke etikweni ra Yuda ni le switarateni swa Yerusalema?
10  Ku fika esikwini leri a va tsongahatekanga, a va chavanga, naswona a va fambanga hi nawu wa mina ni swileriso leswi ndzi swi vekeke emahlweni ka vona ni le mahlweni ka vatata wa n’wina.’
11  “Hikokwalaho Yehovha wa mavuthu, Xikwembu xa Israyele, u te, ‘Maswivo, xikandza xa mina xi lwa na n’wina leswaku ndzi tisa khombo nileswaku ndzi dlaya Yuda hinkwaro.
12  Ndzi ta teka masalela ya Yuda lama vekeke swikandza swa wona leswaku ma nghena etikweni ra Egipta ma luvela kona, kunene hinkwavo va ta fela etikweni ra Egipta. Va ta dlayiwa hi banga; naswona va ta fa hikwalaho ka ndlala, ku suka eka lontsongo ku ya fika eka lonkulu; va ta dlayiwa hi banga ni ndlala. Kutani va ta va xisandzu, xihlamariso ni ndzhukano ni xihlekulo.
13  Ndzi ta endla leswaku lava tshamaka etikweni ra Egipta va tihlamulela, hilaha ndzi endleke hakona leswaku Yerusalema a tihlamulela, hi banga, hi ndlala ni hi ntungu.
14  Ku nga ka ku nga vi na mubaleki kumbe muponi eka masalela ya Yuda lama nghenaka leswaku ma luvela kona, etikweni ra Egipta, ni ku tlhelela etikweni ra Yuda leri va navelaka hi moya-xiviri wa vona leswaku va tlhelela va ya tshama eka rona; hikuva a va nge tlheli, handle ka van’wana lava balekeke.’”
15  Vavanuna hinkwavo lava a va tiva leswaku vasati va vona a va mbulukisa xitlhavelo eka swikwembu swin’wana, ni vavasati hinkwavo lava a va yime va ri nhlengeletano leyikulu, ni vanhu hinkwavo lava a va tshama etikweni ra Egipta, ePatirosi, va angula Yeremiya, va ku:
16  “Malunghana ni rito leri u hi byeleke rona hi vito ra Yehovha, a hi ku yingisi;
17  kambe hi ta endla rito rin’wana ni rin’wana leri humeke enon’wini wa hina, leswaku hi mbulukisa xitlhavelo eka ‘hosi ya xisati ya matilo’ ni ku yi chululela magandzelo ya swakunwa, hilaha hina ni vatata wa hina, tihosi ta hina ni tihosana ta hina hi endleke hakona emitini ya Yuda ni le switarateni swa Yerusalema, enkarhini lowu a hi xurha hi xinkwa ni swilo swi hi fambela kahle, naswona a hi vonanga khombo nikatsongo.
18  Kambe ku sukela enkarhini lowu hi tshikeke ku mbulukisa xitlhavelo eka ‘hosi ya xisati ya matilo’ ni ku yi chululela magandzelo ya swakunwa, hi pfumale hinkwaswo, hi dlayiwe hi banga ni ndlala.
19  “Naswona, loko hi mbulukisa xitlhavelo eka ‘hosi ya xisati ya matilo’ hi tlhela hi swi kota ku yi chululela magandzelo ya swakunwa, xana hi yi endlele swinkwa swa xitlhavelo, leswaku hi yi endla xifaniso xa yona, ni ku yi chululela magandzelo ya swakunwa, hi nga kombelanga vavanuna va hina?”
20  Hikwalaho Yeremiya a byela vanhu hinkwavo, vanhu lava tiyeke emirini, vavasati ni vanhu hinkwavo, lava a va vula rito va n’wi hlamula, a ku:
21  “Loko ku ri ku mbulukisa xitlhavelo loku mi ku endleke emitini ya Yuda ni le switarateni swa Yerusalema, n’wina ni vatata wa n’wina, tihosi ta n’wina ni tihosana ta n’wina ni vanhu va tiko, xana a hi swona leswi Yehovha a swi tsundzukeke, swi tlhela swi ta embilwini yakwe?
22  Eku heteleleni Yehovha a a nga ha swi koti ku swi lehisela mbilu hikwalaho ka vubihi bya swiendlo swa n’wina, hikwalaho ka swilo swo nyenyetsa leswi mi swi endleke, kutani tiko ra n’wina ri ve ndhawu leyi onhakeke ni xihlamariso ni ndzhukano, ri pfumala muaki, ku fana ni le sikwini leri.
23  Hikwalaho ka leswi mi mbulukiseke xitlhavelo nileswi mi dyoheleke Yehovha, mi nga ri yingisi rito ra Yehovha mi tlhela mi nga fambi hi nawu wa yena ni swileriso swa yena ni switsundzuxo swa yena, hi yona mhaka leyi mi weriweke hi khombo leri esikwini leri.”
24  Yeremiya a ya emahlweni a byela vanhu hinkwavo ni vavasati hinkwavo, a ku: “Twanani rito ra Yehovha, n’wina Vayuda hinkwavo lava nga etikweni ra Egipta.
25  Yehovha wa mavuthu, Xikwembu xa Israyele, u te, ‘N’wina vavanuna ni vasati va n’wina, na n’wina vavasati vulavulani hi milomu ya n’wina, (naswona hi mavoko ya n’wina mi swi endle swi hetiseka,) mi ku: “Kunene switshembiso swa hina leswi hi swi hlambanyeke hi ta swi hetisisa, leswaku hi mbulukisa xitlhavelo eka ‘hosi ya xisati ya matilo’ ni ku yi chululela magandzelo ya swakunwa.” Kunene n’wina vavasati mi ta hetisisa switshembiso swa n’wina leswi hlambanyiweke, kunene mi ta swi endla switshembiso swa n’wina leswi hlambanyiweke.’
26  “Hikokwalaho twanani rito ra Yehovha, n’wina Vayuda hinkwavo lava tshamaka etikweni ra Egipta, ‘“Maswivo, mina ndzi hlambanye hi vito ra mina lerikulu,” Yehovha u vurile, “leswaku vito ra mina a ri nge he vi nchumu lowu vitaniwaka hi Muyuda un’wana ni un’wana, a ku, ‘Loko ntsena Yehovha, Hosi leyi Lawulaka a ha hanya,’ etikweni hinkwaro ra Egipta.
27  Maswivo, ndzi tshama ndzi va xalamukerile hikwalaho ka khombo, ku nga ri hi vunene; kunene vanhu hinkwavo va Yuda lava nga etikweni ra Egipta va ta dlayiwa hi banga ni ndlala, va kala va lova.
28  Loko ku ri lava balekaka banga, va ta vuya etikweni ra Egipta va ya etikweni ra Yuda, va nga ri vangani; naswona masalela hinkwawo ya Yuda, lama taka etikweni ra Egipta ma ta luvela kona, kunene ma ta swi tiva leswaku ku hetiseka rito ra mani, leri humaka eka mina kumbe leri humaka eka vona.”’”
29  “‘Xikombiso xa n’wina hi lexi,’ ku vula Yehovha, ‘xa leswaku ndzi hundzuluxela nyingiso wa mina eka n’wina endhawini leyi, mi ta tiva leswaku kunene marito ya mina ma ta hetiseka eka n’wina ma tisa khombo:
30  Yehovha u te: “Maswivo, Faro Hofira, hosi ya Egipta, ndzi n’wi nyiketa evokweni ra valala vakwe ni le vokweni ra lava va lavaka moya-xiviri wakwe, hilaha Sedekiyasi hosi ya Yuda ndzi n’wi nyiketeke hakona evokweni ra Nebukadretsara hosi ya Babilona, nala wakwe, loyi a lavaka moya-xiviri wakwe.”’”
47  Leri i rito ra Yehovha eka Yeremiya lowa muprofeta malunghana ni Vafilisita, Faro a nga si herisa Gaza.
2  Yehovha u te: “Waswivo! Mati ma ta ma huma en’walungwini naswona ma endle nkova lowu teleke. Ma ta khukhula tiko ni leswi teleke eka rona, muti ni lava tshamaka eka wona. Kunene vanhu va ta huwelela, un’wana ni un’wana la tshamaka etikweni u ta rila.
3  Loko ku twala mpfumawulo wa swigingi swa masondzo ya tihanci takwe, loko ku ketlaketla makalichi yakwe ya nyimpi, pongo ra mavhilwa ya yena, vatatana a va nge hundzulukeli eka vana, hikwalaho ka ku lelemela ka mavoko ya vona,
4  hikwalaho ka siku leri taka ra ku phangela Vafilisita hinkwavo, ku dlaya muponi un’wana ni un’wana loyi a a pfuna eTiri ni le Sidoni. Hikuva Yehovha u phangela Vafilisita, lava seleke exihlaleni xa Kafitoro.
5  Ku va ni mpandla ku ta fika eGaza. Axikeloni u miyetiwile. Wena salela ra rivala ra le hansi, xana u ta tixekelela ku fikela rini?
6  “Aha, banga ra Yehovha! Xana u ta tshama u nga miyeli ku fikela rini? Tlhomeka enkotlotweni wa wena. Wisa u miyela.
7  “Xana ri nga miyerisa ku yini, kasi ri lerisiwe hi Yehovha? I ra Axikeloni ni vugima-lwandle. U hlawule leswaku ri va kwalaho.”
48  Eka Mowabu, Yehovha wa mavuthu, Xikwembu xa Israyele, u te: “Khombo eka Nebo, hikuva u phangeriwile! Kiriyatayimi u khomisiwe tingana, a tekiwa. Xisirhelelo lexi tlakukeke xi khomisiwe tingana, xi chava.
2  Mowabu a nga ha dzunisiwi. EHexiboni va n’wi ehleketelele khombo: ‘Tanani, a hi n’wi dlayeni a nga ha vi tiko.’ “Oho Mademeni, na wena u fanele u miyela. Banga ra ta endzhaku ka wena.
3  Ku ni mpfumawulo wa xirilo lowu humaka eHoronayima, ku phanga ni ku tshoveka lokukulu.
4  Mowabu u mbundzumuxiwile. Lavatsongo va yena va twarise xirilo.
5  Hikuva endleleni yo tlhandlukela eLuhiti munhu u famba a ri karhi a rila—ku ni ku rila. Hikuva endleleni yo rhelela eHoronayima ku ni xirilo lexi karhataka hikwalaho ka ku wa loku vanhu va ku tweke.
6  “Balekani; ponisani mimoya-xiviri ya n’wina, mi fanele mi kotisa murhi wa yunipa emananga.
7  Hikuva mi tshemba mintirho ya n’wina ni xuma xa n’wina, na n’wina mi ta tekiwa. Kunene Kemoxi u ta ya evukhumbini, vaprista va yena ni tihosana ta yena hi nkarhi lowu fanaka.
8  Kutani la phangaka u ta fika eka muti wun’wana ni wun’wana, a wu nge vi kona muti lowu nga ta pona. Kunene rivala ra le hansi ri ta lovisiwa ni tiko leri nga rivala ri ta herisiwa, ku nga nchumu lowu Yehovha a wu vuleke.
9  “Nyikani Mowabu mfungho wa ndlela, hikuva loko a wa, a va rhumbi, u ta huma; miti ya yena yi ta va xihlamariso, a ku nge vi na munhu la tshamaka eka yona.
10  “A ku rhukaniwe loyi a endlaka ntirho wa Yehovha hi ku honisa; naswona a ku rhukaniwe loyi a sivelaka banga rakwe engatini!
11  “Vamowabu a va tshamisekile ku sukela evuntshweni bya vona, naswona a va kavanyetiwi loko va ha dzikile ehansi. Naswona a va si chuluriwa eka xibya xin’wana va cheriwa eka xibya xin’wanyana, a va yanga ni le vukhumbini. Hi yona mhaka leyi nun’hwelo wa vona wu tshameke eka vona, ni risuna ra vona a ri hundzukanga.
12  “‘Hikokwalaho, waswivo, masiku ma ta,’ ku vula Yehovha, ‘ndzi ta va rhumelela lava voyeketaka swibya, kunene va ta swi voyeketa; va ta chulula swibya swa vona, makhuwana ya vona va ta ma fayetela.
13  Kutani Vamowabu va ta khomiwa hi tingana hikwalaho ka Kemoxi, hilaha vanhu va yindlu ya Israyele va khomiweke hi tingana hakona hikwalaho ka Bethele ntshembo wa vona.
14  Xana mi nga vurisa ku yini mi ku: “Hi vavanuna va matimba, vavanuna va ntamu lowukulu va nyimpi”?’
15  “‘Mowabu u phangeriwile, naswona ku ni loyi a tlhandlukeleke emitini ya yena. Majaha ya vona yo hlawuleka ma rhelele ma ya eku dlayiweni,’ ku vula Hosi, leyi vito ra yona ku nga Yehovha wa mavuthu.
16  “Khombo ra Vamowabu ri le kusuhi ni ku ta, khombo ra vona ra hatlisa swinene.
17  Hinkwavo lava va va rhendzeleke va ta va tshandzisa, hinkwavo lava va tivaka vito ra vona. Vulani, mi ku, ‘Vona ndlela leyi nhonga ya ntamu yi tshoviweke ha yona, nhonga ya ku saseka!’
18  “Xika eku vangameni, u tshama ehansi hi torha, Wena muaki wa xisati la nga nhwanyana wa Diboni; hikuva la phangaka Mowabu u tile eka wena. Entiyisweni u ta lovisa tindhawu ta wena leti tiyisiweke.
19  “Yima u tiya u languta ndlela, Wena muaki wa xisati wa le Arowere. Vutisa loyi a balekaka ni loyi a tsutsumaka. U ku, ‘Ku endleke yini?’
20  Mowabu u khomisiwe tingana, hikuva u khomiwe hi ku chava. Rilani, mi huwelela. N’wina vulani eArinoni, leswaku Mowabu u phangeriwile.
21  Ku avanyisa ku te etikweni ra ndhawu leyi nga rivala, ehenhla ka Holoni ni le henhla ka Yahasa ni le henhla ka Mefati,
22  ni le henhla ka Diboni ni le henhla ka Nebo ni le henhla ka Beta-diblatayimi,
23  ehenhla ka Kiriyatayimi ni le henhla ka Beta-gamulu ni le henhla ka Beta-meyoni
24  ni le henhla ka Keriyoti ni le henhla ka Bosira ni le henhla ka miti hinkwayo ya tiko ra Mowabu, lava nga ekule ni lava nga ekusuhi.
25  “‘Rimhondzo ra Mowabu ri tsemiwile, ni voko ra yena ri tshoviwile,’ ku vula Yehovha.
26  ‘N’wi dakwiseni, hikuva u tikukumuxile ehenhla ka Yehovha; naswona Mowabu u puluvundze emahlanteni yakwe, u hundzuke xilo xa ku hlekuriwa, yena hi byakwe.
27  “‘Xana Israyele a nga vanga xilo xa ku hlekuriwa eka wena? Kumbe, xana u kumeke exikarhi ka makhamba lamakulu? Hikuva a wu hlakahla nhloko nkarhi hinkwawo loko u n’wi sola.
28  “‘Siyani miti mi ya tshama eribyeni, n’wina vaaki va Mowabu, mi fana ni tuva leri akaka xisaka xa rona enon’wini wa khele.’”
29  “Hi twe hi ta ku tinyungubyisa ka Mowabu—u titlakusa ngopfu—hi ku tlakuka ka yena ni hi ku tinyungubyisa ka yena ni hi ku titlakusa ka yena ni hi ku tlakuka ka mbilu ya yena.”
30  “‘Mina ndzi tive ku hlundzuka ka yena,’ ku vula Yehovha, ‘a swi nge vi hi ndlela yoleyo; marito yakwe ya hava—a va nge ma endli hi ndlela yoleyo.
31  Hi yona mhaka leyi ndzi nga ta rilela Mowabu, naswona ndzi ta huwelela hikwalaho ka Mowabu. Munhu u ta rilela vanhu va Kiri-heresi hi xiviti.
32  “‘Wena ndzi ta ku rilela ku tlula ku rileriwa ka Yazere, Wena murhi wa vhinya wa Sibma. Swihluke swa wena leswi kulaka swi pele lwandle. Elwandle—eYazere—swi fikile. Loyi a phangaka u wela ehenhla ka mihandzu ya wena ya ximumu ni le henhla ka madiriva ya wena lama hlengeletiweke.
33  Ku tsaka ni ku tsakisisa swi susiwile entangeni wa mihandzu ni le tikweni ra Mowabu. Eswikamelweni swa madiriva ndzi hete vhinyo. A nga kona loyi a nga ta pyanya a ri karhi a huwelela. Ku huwelela a ku nge vi ku huwelela.’”
34  “‘Ku suka eka xirilo xa le Hexiboni ku ya fika aEliyale, ku ya fika eYahasa va humese rito ra vona, ku suka eSowara ku ya fika eHoronayima, ku ya fika aEgilata-xelixiya; hikuva hambi ku ri mati ya Nimirimi ma ta onheteriwa.
35  Kutani eka Mowabu ndzi ta herisa,’ ku vula Yehovha, ‘loyi a tisaka gandzelo endhawini leyi tlakukeke ni loyi a mbulukisaka xitlhavelo eka xikwembu xa yena.
36  Hi yona mhaka leyi mbilu ya mina yi nga ta tlhaveka hikwalaho ka Mowabu, kukota switiringo; naswona mbilu ya mina yi ta tlhaveka hikwalaho ka vanhu va Kiri-heresi, kukota switiringo. Hi yona mhaka leyi swilo swo tala leswi a swi humeseke swi nga ta lova.
37  Hikuva tinhloko hinkwato ti ni mpandla, naswona malepfu hinkwawo ma tsemetiwile. Mavoko hinkwawo ma xekaxekiwile, ku ni nguvu yo khwaxa emasengeni!’”
38  “‘Emalwangwini hinkwawo ya Mowabu ni le mintsendzeleni ya yena​—hinkwako—​ku ni ku kalakala; hikuva Mowabu ndzi n’wi tsove kukota xibya lexi nga tsakeriwiki,’ ku vula Yehovha.
39  ‘Vona ndlela leyi a chaveke ha yona! Rilani! Vona ndlela leyi Mowabu a hundzuleke nhlana wakwe ha yona! U khomiwe hi tingana. Mowabu u hundzuke xilo xa ku hlekuriwa ni nchumu lowu chavisaka eka hinkwavo lava va n’wi rhendzeleke.’”
40  “Hikuva Yehovha u te, ‘Waswivo! Kukota gama leri bvanyangetaka, ku ni munhu loyi a nga ta pfula timpapa takwe ehenhla ka Mowabu.
41  Entiyisweni miti yi ta tekiwa, kunene tindhawu ta yena to tiya ti ta tekiwa. Kutani esikwini rero mbilu ya vavanuna va matimba va Mowabu yi ta fana ni mbilu ya wansati la nga ni nhlomulo wa ku veleka.’”
42  “‘Kunene Mowabu u ta lovisiwa a nga ha vi na vanhu, hikuva u tikukumuxile eka Yehovha.
43  Ku chava ni khele ni xirimbana swi le henhla ka wena, Wena muaki wa Mowabu,’ ku vula Yehovha.
44  ‘Un’wana ni un’wana loyi a balekaka hikwalaho ka ku chava u ta wela ekheleni; kasi un’wana ni un’wana loyi a humaka ekheleni u ta khomiwa hi xirimbana.’ “‘Hikuva eka yena, eka Mowabu, ndzi ta tisa lembe ra ku nyikiwa ka vona nyingiso,’ ku vula Yehovha.
45  ‘Endzhutini wa Hexiboni lava balekaka va yime va nga fambi, va nga ri na matimba. Hikuva kunene ndzilo wu ta huma eHexiboni, ni langavi exikarhi ka Sihoni; wu ta lovisa xivandla lexi nga exikarhi ka mahlo ni tindleve xa Mowabu ni thavathava ya vana va hasahasa.’
46  “‘Khombo eka wena, Mowabu! Vanhu va Kemoxi va lovile. Hikuva vana va wena va endliwe makhumbi ni vanhwanyana va wena va endliwe makhumbi.
47  Ndzi ta hlengeleta makhumbi ya Mowabu exiphen’wini xo hetelela xa masiku,’ ku vula Yehovha. ‘Ku fikela sweswi i ku avanyisiwa ka Mowabu.’”
5  Tsendzelekani eswitarateni swa Yerusalema sweswi, emintsendzeleni mi lava munhu, loko a ri kona la lavaka vululami, un’wana ni un’wana loyi a lavaka vutshembeki, ndzi ta n’wi rivalela.
2  Hambiloko va ku: “Leswi Yehovha a hanyaka,” va ta va va hlambanya mavunwa lamakulu.
3  Oho Yehovha, xana mahlo wolawo ya wena a ma langutanga vutshembeki? U va bile, kambe a va vabyanga. U va lovisile. Va arile ku teka ndzayo. Va nonon’hwise swikandza ku tlula ribye. Va arile ku tlhela.
4  Mina ndzi te: “Hakunene i va xiyimo xa le hansi. Va endle vuphukuphuku, hikuva va honise ndlela ya Yehovha, vuavanyisi bya Xikwembu xa vona.
5  Ndzi ta ya eka lavakulu ndzi vulavula na vona; hikuva va fanele va yi lemukile ndlela ya Yehovha, vuavanyisi bya Xikwembu xa vona. Hakunene hinkwavo va fanele va tshove joko; va fanele va tseme switsimbo hi le xikarhi.”
6  Hi yona mhaka leyi nghala leyi humaka ekhwatini yi va dlayeke, mhisi ya le timbaleni ta le kwandzasini yi va phangelaka, yingwe yi tshamaka yi rhamelile emitini ya vona. Un’wana ni un’wana loyi a humaka eka vona wa phatluleriwa. Hikuva ku tlula ka vona nawu ku tele; ku pfumala ka vona vutshembeki ku tele.
7  Xana ndzi nga mi rivalela njhani eka nchumu lowu? Vana va n’wina va ndzi siyile, va tshamela ku hlambanya hi lexi nga riki Xikwembu. Mina ndzi hambete ndzi va enerisa, kambe vona va hambete va endla vuoswi, kasi endlwini ya nghwavava va ya hi mintlawa.
8  Va fana ni tihanci leti nga ni ku navela ka rimbewu, leti nga ni marhanga lamakulu ya vununa. Un’wana ni un’wana u rila eka nsati wa nakulobye.
9  “Xana a ndzi fanelanga ndzi lava ku tihlamulela hikwalaho ka swilo leswi?” ku vula Yehovha. “Kumbe, xana moya-xiviri wa mina a wu fanelanga wu tirihisela etikweni ro fana ni leri?”
10  “Tlhandlukelani enxaxamelweni wa mirhi yakwe ya vhinya mi onha, kambe mi nga herisi hi ku helela. Susani swihluke swa yona leswikulu, hikuva a hi swa Yehovha.
11  Hikuva yindlu ya Israyele ni yindlu ya Yuda ti ndzi xengile hakunene,” ku vula Yehovha.
12  “Va landzule Yehovha, va tshamela ku vula va ku, ‘A nga kona. Naswona ku hava khombo leri nga ta hi wela, ku hava banga kumbe ndlala leyi nga ta hi fikela.’
13  Kutani vaprofeta va va mheho, rito a ri kona eka vona. Ku ta endliwa hi ndlela yoleyo eka vona.”
14  Hikokwalaho Yehovha, Xikwembu xa mavuthu, u te: “Leswi mi vulaka leswi, ndzi endla marito ya mina ma va ndzilo enon’wini wa n’wina, vanhu lava va ta va tihunyi, kunene wu ta va lovisa.”
15  “Kutani ndzi mi tisela tiko leri humaka ekule, N’wina yindlu ya Israyele,” ku vula Yehovha. “I tiko leri tshamaka nkarhi wo leha. I tiko ra khale swinene, tiko leri mi nga ri tiviki ririmi ra rona, naswona a mi swi twisisi leswi va swi vulavulaka.
16  Nkotloto wa vona wa miseve wu fana ni xilahlo lexi pfulekeke; hinkwavo i vavanuna va matimba.
17  Kunene va ta tlhela va dya ntshovelo wa n’wina ni xinkwa xa n’wina. Vanhu lava va ta dya vana va n’wina va majaha ni va vanhwanyana. Va ta dya mintlhambi ya n’wina ya tinyimpfu ni mintlhambi ya n’wina ya tihomu. Va ta dya murhi wa n’wina wa vhinya ni nkuwa wa n’wina. Miti ya n’wina leyi tiyeke leyi mi yi tshembaka va ta yi tsema hi banga.”
18  “Hambi ku ri emasikwini wolawo,” ku vula Yehovha, “a ndzi nge mi herisi.
19  Kutani n’wina mi ta ku, ‘Hikwalaho ka yini Yehovha Xikwembu xa hina a hi endle swilo leswi hinkwaswo?’ Mi fanele mi ku eka vona, ‘Tanihi leswi mi ndzi siyeke kutani mi ya tirhela xikwembu ximbe etikweni ra n’wina, hi ndlela yoleyo mi ta tirhela vafambi etikweni leri nga riki ra n’wina.’”
20  Vulani leswi endlwini ya Yakobe, mi swi twarisa eYuda, mi ku:
21  “Twanani leswi, N’wina vanhu lava nga tlharihangiki lava nga riki na mbilu: Va ni mahlo, kambe a va voni; va ni tindleve, kambe a va twi.
22  ‘Xana a mi ndzi chavi,’ ku vula Yehovha, ‘kumbe, xana a mi ku twi ku vava lokukulu hikwalaho ka mina, loyi a vekeke sava ri va ndzilakana wa lwandle, xileriso lexi tshamaka hilaha ku nga heriki leswaku ri nga wu hundzi? Hambiloko magandlati ya rona ma ya hala ni hala, kambe a ma nge endli nchumu; hambiloko ma kariha, a ma nge wu hundzi.
23  Kambe vanhu lava va ni mbilu yo sihalala ni yo xandzuka; va hambukile naswona va hambeta va famba endleleni ya vona.
24  Kambe embilwini ya vona a va vulanga va ku: “Sweswi a hi chaveni Yehovha Xikwembu xa hina, Loyi a nisaka maboboma ni mpfula ya xixikana ni mpfula ya ximun’wana hi nguva ya kona, Loyi a rindzaka ni mavhiki lama vekiweke ya ntshovelo wa hina.”
25  Swihoxo swa n’wina swi hambukise swilo leswi ni swidyoho swa n’wina swi mi tsonise swilo leswinene.
26  “‘Hikuva ku kumeke vanhu vo homboloka exikarhi ka vanhu va mina. Va tshamela ku nyangisisa, ku fana niloko vaphasi va tinyenyana va nyandlamelela. Va veke xirimbana lexi onhaka. Va khoma vanhu.
27  Kukota hoko leyi teleke hi swivumbiwa leswi hahaka, tindlu ta vona na tona ti tele vuxisi. Hi yona mhaka leyi va veke lavakulu naswona va kumeke rifuwo.
28  Va nonile; va hatima. Va tlhela va khapakhapa swilo swo biha. Ku hava nandzu lowu va wu kambisiseke, hambi ku ri nandzu wa n’wana la nga riki na tatana, leswaku va humelela; a va vanga na mhaka ni vuavanyisi bya swisiwana.’”
29  “Xana a ndzi fanelanga ndzi lava leswaku va tihlamulela hikwalaho ka swilo leswi,” ku vula Yehovha, “kumbe, xana moya-xiviri wa mina a wu fanelanga wu tirihisela eka tiko ro fana ni leri?
30  Etikweni ku tisiwe xiyimo xo hlamarisa, nchumu lowu chavisaka:
31  Entiyisweni vaprofeta va profeta mavunwa; kasi loko ku ri vaprista, va fuma hi ku ya hi matimba ya vona. Vanhu va mina va swi rhandze swi ri tano; xana n’wina mi ta endla yini emakun’wini ya swona?”
36  Hi lembe ra vumune ra Yoyakimi n’wana wa Yosiya, hosi ya Yuda, ku fike rito leri eka Yeremiya ri huma eka Yehovha, ri ku:
2  “Teka buku leyi songiwaka, u tsala eka yona marito hinkwawo lawa ndzi ku byeleke wona ku avanyisa Israyele, ku lwa na Yuda ni ku lwa ni matiko hinkwawo, ku sukela esikwini leri ndzi vulavuleke na wena, ku sukela emasikwini ya Yosiya, ku fikela esikwini leri.
3  Kumbexana vanhu va yindlu ya Yuda va ta ri yingisa khombo hinkwaro leri ndzi ehleketaka ku ri tisa eka vona, leswaku va tlhela, un’wana ni un’wana endleleni yakwe yo biha, nileswaku ndzi rivalela xihoxo xa vona ni xidyoho xa vona.”
4  Yeremiya a vitana Baruku n’wana wa Neriya leswaku Baruku a tsala marito hinkwawo ya Yehovha lama humaka enon’wini wa Yeremiya lawa Yena a n’wi byeleke wona, ebukwini leyi songiwaka.
5  Hiloko Yeremiya a lerisa Baruku, a ku: “Ndzi pfaleriwile. A ndzi swi koti ku nghena endlwini ya Yehovha.
6  Kutani wena u fanele u nghena, u hlayela ehenhla ebukwini leyi songiwaka leyi u yi tsaleke eka leswi a swi huma enon’wini wa mina, ku nga marito ya Yehovha, swi twiwa hi vanhu endlwini ya Yehovha esikwini ra ku titsona swakudya; swi twiwa ni hi vanhu va Yuda hinkwavo lava va humaka emitini ya vona, u fanele u ma hlayela ehenhla.
7  Kumbexana xikombelo xa vona xa tintswalo xi ta wela emahlweni ka Yehovha naswona va ta tlhela, un’wana ni un’wana endleleni yakwe yo biha, hikuva i kukulu ku hlundzuka ni vukarhi lebyi Yehovha a byi vuleke eka vanhu lava.”
8  Kutani Baruku n’wana wa Neriya a endla hi ku landza hinkwaswo leswi Yeremiya lowa muprofeta a n’wi leriseke swona, a hlayela ehenhla marito ya Yehovha ma huma ebukwini, endlwini ya Yehovha.
9  Hi lembe ra vuntlhanu ra Yoyakimi n’wana wa Yosiya, hosi ya Yuda, hi n’hweti ya vukaye, vanhu hinkwavo eYerusalema ni vanhu hinkwavo lava a va huma emitini ya Yuda va ta eYerusalema va huwelela ku titsona swakudya emahlweni ka Yehovha.
10  Kutani Baruku a hlayela ehenhla marito ya Yeremiya ma huma ebukwini, endlwini ya Yehovha, ekamareni ro dyela ra Gemariya n’wana wa Xafani lowa mukopi, exivaveni xa le henhla, evunghenweni bya nyangwa leyintshwa ya yindlu ya Yehovha, swi twiwa hi vanhu hinkwavo.
11  Kutani Mikaya n’wana wa Gemariya n’wana wa Xafani a twa marito hinkwawo ya Yehovha ma huma ebukwini.
12  Hiloko a rhelela a ya endlwini ya hosi, ekamareni ro dyela ra matsalana, kutani waswivo, tihosana hinkwato a ti tshamile kwalaho, Elixama lowa matsalana na Delaya n’wana wa Xemaya na Elinathani n’wana wa Akibora na Gemariya n’wana wa Xafani na Sedekiyasi n’wana wa Hananiya ni tihosana letin’wana hinkwato.
13  Kutani Mikaya a va byela marito hinkwawo lawa a ma tweke loko Baruku a hlayela ehenhla ku suka ebukwini, swi twiwa hi vanhu.
14  Kutani tihosana hinkwato ti rhuma Yehudi n’wana wa Nethaniya n’wana wa Xelemiya n’wana wa Khuxi, a ya eka Baruku, ti ku: “Buku leyi songiwaka leyi u yi hlayeleke ehenhla swi twiwa hi vanhu—yi teke u ta.” Hiloko Baruku n’wana wa Neriya a teka buku leyi songiwaka, a ya eka tona.
15  Kutani ti n’wi byela ti ku: “Hi kombela u tshama ehansi, u yi hlayela ehenhla hi swi twa.” Hiloko Baruku a yi hlayela ehenhla ti swi twa.
16  Kuteloko ti twa marito hinkwawo, ti langutana hi ku chava; ti ya emahlweni ti byela Baruku ti ku: “Kunene hi ta byela hosi marito lawa hinkwawo.”
17  Hiloko ti vutisa Baruku, ti ku: “Hi kombela u hi byela, Xana u ma tsarise ku yini marito lawa hinkwawo lama humaka enon’wini wakwe?”
18  Kutani Baruku a ti byela a ku: “Hi nomu wa yena u ye emahlweni a twarisa marito lawa hinkwawo eka mina, mina a ndzi ri karhi ndzi tsala ebukwini hi inki.”
19  Eku heteleleni tihosana ti byela Baruku ti ku: “Famba u ya tumbela, wena na Yeremiya, leswaku a nga vi kona ni un’we loyi a tivaka laha mi nga kona.”
20  Kutani ti fika eka hosi, exivaveni, buku leyi songiwaka ti yi veka ekamareni ro dyela ra Elixama lowa matsalana; ti sungula ku vula marito hinkwawo, hosi yi swi twa.
21  Hiloko hosi yi rhuma Yehudi leswaku a ya teka buku leyi songiwaka. Hikwalaho a yi teka ekamareni ro dyela ra Elixama lowa matsalana. Kutani Yehudi a yi hlayela ehenhla hosi yi yingisile ni tihosana hinkwato leti a ti yime ekusuhi ni hosi ti yingisile.
22  Hosi a yi tshame endlwini ya vuxika, hi n’hweti ya vukaye, xo tshivelela ndzilo xi ri karhi xi pfurha emahlweni ka yona.
23  Kuteloko Yehudi a hlaye swiphemu swinharhu kumbe swa mune swa matluka, a yi handzula hi le xikarhi hi mukwana wa matsalana, a yi hoxa endzilweni lowu a wu ri eka xo tshivelela ndzilo kukondza buku hinkwayo leyi songiwaka yi helela endzilweni lowu a wu ri eka xo tshivelela ndzilo.
24  Naswona a va chavanga; hambi ku ri hosi kumbe malandza ya yona hinkwawo, lawa a ma yingise marito lawa hinkwawo, a va ti handzulanga tinguvu ta vona hi le xikarhi.
25  Hambi ku ri Elinathani na Delaya na Gemariya va kombele hosi leswaku yi nga hisi buku leyi songiwaka, kambe a yi va yingisanga.
26  Ku tlula kwalaho, hosi yi lerisa Yeramiyele n’wana wa hosi na Seraya n’wana wa Aziriyele na Xelemiya n’wana wa Abideli leswaku va lava Baruku lowa matsalana na Yeremiya lowa muprofeta. Kambe Yehovha a va tumbeta.
27  Kutani rito ra Yehovha ri fika eka Yeremiya endzhaku ka loko hosi yi hise buku leyi songiwaka leyi nga ni marito lawa Baruku a ma tsaleke ma huma enon’wini wa Yeremiya, ri ku:
28  “Tlhela u teka buku yin’wana leyi songiwaka, u tsala marito hinkwawo yo rhanga lawa a ma ri eka buku yo sungula leyi songiwaka, leyi hisiweke hi Yoyakimi hosi ya Yuda.
29  Eka Yoyakimi hosi ya Yuda u fanele u n’wi byela u ku, ‘Yehovha u te: “Wena u hise buku leyi songiwaka, u ku, ‘Ha yini u tsale eka yona u ku: “Kunene hosi ya Babilona yi ta ta kutani yi lovisa tiko leri, yi herisa munhu ni xivandzana eka rona”?’
30  Hikokwalaho Yehovha u vula leswi eka Yoyakimi hosi ya Yuda, ‘A nge vi na munhu la tshamaka exiluvelweni xa Davhida, ntsumbu wa yena wu ta va nchumu lowu cukumeteriwaka ehandle eku hiseni ninhlikanhi ni le gwitsini nivusiku.
31  Naswona ndzi ta n’wi tengisa yena ni vana vakwe ni malandza yakwe hi xihoxo xa vona, naswona vona ni vaaki va Yerusalema ni vanhu va Yuda ndzi ta va tisela khombo leri ndzi ri vuleke eka vona, kambe a va yingisanga.’”’”
32  Kutani Yeremiya a teka buku yin’wana leyi songiwaka, a yi nyika Baruku n’wana wa Neriya, lowa matsalana, loyi a tsaleke leswi humaka enon’wini wa Yeremiya, marito hinkwawo ya buku leyi Yoyakimi hosi ya Yuda a yi hiseke hi ndzilo; kutani va engeteleriwa marito man’wana yo tala yo fana na wona.
41  Kutani hi n’hweti ya vunkombo Iximayele n’wana wa Nethaniya n’wana wa Elixama wa vana va le vuhosini, wa vakulukumba va hosi ni vavanuna van’wana va khume lava a va ri na yena va ta eka Gedaliya n’wana wa Ahikama eMizpa. Hiloko va dya xinkwa swin’we eMizpa.
2  Kutani Iximayele n’wana wa Nethaniya ni vavanuna va khume lava a va ri na yena va suka va yima, va dlaya Gedaliya n’wana wa Ahikama n’wana wa Xafani hi banga. Hiloko a dlaya loyi hosi ya Babilona yi n’wi vekeke etikweni.
3  Vayuda hinkwavo lava a va ri na Gedaliya, eMizpa ni Vakalidiya lava a va ri kwalaho, ku nga vavanuna va nyimpi, Iximayele u va dlayile.
4  Hi siku ra vumbirhi endzhaku ka ku dlayiwa ka Gedaliya, enkarhini lowu a ku nga ri na munhu loyi a a swi tiva,
5  hiloko ku ta vavanuna va le Xikeme, va le Xilo ni va le Samariya, vavanuna va 80 lava tsemeteke malepfu, va handzule tinguvu ta vona hi le xikarhi, va tlhela va tixekelela, naswona va tamele gandzelo ra mavele ni murhi wa risuna va swi tisa endlwini ya Yehovha.
6  Kutani Iximayele n’wana wa Nethaniya a suka eMizpa a va hlanganisa, a famba a ri karhi a rila. Kuteloko a hlangana na vona a va byela a ku: “Tanani eka Gedaliya n’wana wa Ahikama.”
7  Kambe loko va fika exikarhi ka muti, Iximayele n’wana wa Nethaniya a va dlaya, a va lahlela exihlobyeni, yena ni vavanuna lava a va ri na yena.
8  Kambe a ku ri ni vavanuna va khume exikarhi ka vona lava byeleke Iximayele hi ku hatlisa va ku: “U nga hi dlayi, hikuva hi ni xuma lexi fihliweke enhoveni, koroni ni maxalana ni mafurha ni vulombe.” Hiloko a va tshika, a nga va dlayanga exikarhi ka vamakwavo.
9  Xihlovo lexi Iximayele a lahleleke mintsumbu hinkwayo ya vavanuna lava a va dlayeke a xi ri xihlovo lexikulu, lexi endliweke hi Hosi Asa, a xi endlela Baxa hosi ya Israyele. Hi xona lexi Iximayele n’wana wa Nethaniya a xi tateke hi lava dlayiweke.
10  Kutani Iximayele a teka masalela hinkwawo ya vanhu lava a va ri eMizpa a ma endla makhumbi, vana va vanhwanyana va hosi ni vanhu hinkwavo lava a va sele eMizpa, lava Nebuzaradani murhangeri wa varindzi a va ngheniseke ekhotsweni ra Gedaliya n’wana wa Ahikama. Iximayele n’wana wa Nethaniya a va endla makhumbi, a famba a pelela eka vana va Amone.
11  Hi ku famba ka nkarhi Yohanani n’wana wa Kariya ni varhangeri hinkwavo va mavandla ya nyimpi lava a va ri na yena va twa vubihi hinkwabyo lebyi endliweke hi Iximayele n’wana wa Nethaniya.
12  Hikwalaho va teka vavanuna hinkwavo, va ya lwa na Iximayele n’wana wa Nethaniya kutani va n’wi kuma ekusuhi ni mati yo tala lawa a ma ri eGibiyoni.
13  Kuteloko vanhu hinkwavo lava a va ri na Iximayele va vona Yohanani n’wana wa Kariya ni varhangeri hinkwavo va mavandla ya nyimpi lava a va ri na yena, va tsaka.
14  Vanhu hinkwavo lava Iximayele a va yiseke evukhumbini ku suka eMizpa va hundzuluka, va tlhela, va ya eka Yohanani n’wana wa Kariya.
15  Loko ku ri Iximayele n’wana wa Nethaniya, a baleka ni vavanuna va nhungu emahlweni ka Yohanani, a ya eka vana va Amone.
16  Yohanani n’wana wa Kariya ni varhangeri hinkwavo va mavandla ya nyimpi lava a va ri na yena va teka masalela hinkwawo ya vanhu lava va va tlheriseke eka Iximayele n’wana wa Nethaniya, ku suka eMizpa, endzhaku ka loko a dlaye Gedaliya n’wana wa Ahikama, vanhu lava tiyeke emirini, vavanuna va nyimpi, ni vavasati ni vana ni vatirhi va le hubyeni, lava a va tlheriseke eGibiyoni.
17  Hiloko va famba va ya tshama endhawini yo tshama eka yona eKimihama etlhelo ka Betlehema, leswaku va ya emahlweni, va nghena aEgipta,
18  hikwalaho ka Vakalidiya; hikuva a va va chava, tanihi leswi Iximayele n’wana wa Nethaniya a dlayeke Gedaliya n’wana wa Ahikama, loyi hosi ya Babilona a yi n’wi vekile leswaku a langutela tiko.
15  Yehovha a ya emahlweni a ndzi byela a ku: “Loko Muxe na Samuwele a va yime emahlweni ka mina, moya-xiviri wa mina a wu nga ta va kona eka vanhu lava. A va ta susiwa emahlweni ka xikandza xa mina, va huma.
2  Loko vo tshuka va ku eka wena, ‘Xana hi ta ya kwihi?’ wena u fanele u va byela u ku, ‘Yehovha u te: “Mani na mani la faneriwaka hi ntungu lowu dlayaka, a a ye eka ntungu lowu dlayaka! Mani na mani la faneriwaka hi banga, a a ye ebangeni! Mani na mani la faneriwaka hi ndlala, a a ye endlaleni! Kasi mani na mani la faneriwaka hi vukhumbi, a a ye evukhumbini!”’
3  “‘Kutani ndzi ta lerisa mindyangu ya mune ehenhla ka vona,’ ku vula Yehovha, ‘banga leswaku ri dlaya nileswaku timbyana ti kokela ekule, ni swivumbiwa leswi hahaka swa matilo ni swivandzana swa misava leswaku swi ta dya swi tlhela swi lovisa.
4  Naswona ndzi ta va tsekatsekisa eka mimfumo hinkwayo ya misava hikwalaho ka Manase n’wana wa Hezekiya, hosi ya Yuda, hikwalaho ka leswi a swi endleke eYerusalema.
5  Hikuva i mani la nga ta ku tsetselela, Wena Yerusalema, naswona i mani la nga ta ku tshandzisa, i mani la nga ta hambuka a vutisa hi ta vutomi bya wena?’
6  “‘Wena u ndzi tshikile,’ ku vula Yehovha. ‘U hambeta u tlhelela endzhaku. Ndzi ta tshambulutela voko ra mina ehenhla ka wena ndzi ku lovisa. Ndzi karhale ku tisola.
7  Kutani ndzi ta va peperha hi foroko etinyangweni ta tiko. Kunene ndzi ta va pfumata vana. Ndzi ta lovisa vanhu va mina, tanihi leswi va nga tlhelangiki etindleleni ta vona.
8  Eka mina, tinoni ta vona ti tele ku tlula swiribyana swa sava ra malwandle. Ndzi ta tisa la phangaka ehenhla ka vona ninhlikanhi, eka manana ni le ka jaha. Hi xitshuketa ndzi ta va tisela ku chava ni ku pfilunganyeka.
9  Wansati la velekaka vana va nkombo u titivarile; moya-xiviri wakwe wu heleriwa hi moya. Dyambu rakwe ri pele ka ha ri nhlikanhi; ri khomiwe hi tingana, ri titwa ri yisiwe ehansi.’ ‘Naswona masalela ya vona ndzi ta ma nyiketa ebangeni emahlweni ka valala va vona,’ ku vula Yehovha.”
10  Khombo eka mina, Wena manana, hikuva u ndzi velekile, munhu la holovaka ni ku lwa ni misava hinkwayo. A ndzi lombisanga, naswona a va ndzi lombanga. Hinkwavo va ndzi rhuketela.
11  Yehovha u te: “Hakunene ndzi ta ku tirhela hi vunene. Hakunene ndzi ta ku lamulela enkarhini wa khombo ni le nkarhini wa maxangu, eka nala.
12  Xana munhu a nga yi tshovelela nsimbi, nsimbi ya le n’walungwini ni koporo?
13  Ndzi ta endla leswaku rifuwo ra wena ni xuma xa wena swi tekiwa, ku nga ri hi nxavo, kambe hi swidyoho swa wena hinkwaswo, etindhawini ta wena hinkwato.
14  Naswona ndzi ta swi hundzisa ni valala va wena swi ya etikweni leri u nga ri tiviki. Hikuva ku lumekiwe ndzilo hi ku hlundzuka ka mina. Wu tshiveleriwa n’wina.”
15  Wena u swi tivile. Oho Yehovha, ndzi tsundzuke u hundzuluxela nyingiso eka mina kutani u ndzi rihisela eka vaxanisi va mina. U nga ndzi susi hi ku hlwela ka wena ku hlundzuka. Lemuka ku byarha ka mina ndzhukano hikwalaho ka wena.
16  Marito ya wena ma kumekile, hiloko ndzi ma dya; kutani eka mina, rito ra wena ri va ku khana ni ku tsaka ka mbilu ya mina; hikuva vito ra wena ri vitaniwe ehenhla ka mina, Oho Yehovha Xikwembu xa mavuthu.
17  A ndzi tshamanga entlaweni wa lava endlaka mafenya, va sungula ku khana. Ndzi tshame ehansi ndzi ri ndzexe hikwalaho ka voko ra wena, hikuva u ndzi tate xigwevo.
18  Ha yini xitlhavi xa mina xi nga holi ni mbanga ya mina yi nga tshunguleki? Yi arile ku horisiwa. Kunene eka mina u fana ni xilo lexi xisaka, ku fana ni mati lama nga tshembekiki.
19  Hikokwalaho Yehovha u te: “Loko u vuya, ndzi ta ku vuyisa. U ta yima emahlweni ka mina. Naswona loko wo humesa swa risima eka swilo leswi nga pfuniki nchumu, u ta fana ni nomu wa mina. Vona va ta tlhelela eka wena, kambe wena a wu nge tlheleli eka vona.”
20  “Naswona eka vanhu lava ndzi ku endle rirhangu ra koporo leri tiyisiweke; kunene va ta lwa na wena, kambe a va nge ku hluli. Hikuva ndzi na wena, leswaku ndzi ku ponisa ni ku ku kutsula,” ku vula Yehovha.
21  “Kutani ndzi ta ku kutsula evokweni ra lavo biha, ndzi ta ku kutsula exandleni xa lava tihanyi.”
20  Kutani Paxahuru n’wana wa Imere, lowa muprista, loyi hi tlhelo a a ri mulerisi la rhangelaka endlwini ya Yehovha, a hambeta a yingisa Yeremiya loko a profeta marito lawa.
2  Hiloko Paxahuru a ba Yeremiya lowa muprofeta a n’wi nghenisa etingoleni leti a ti ri eNyangweni ya le Henhla ya Benjamini, leyi a yi ri endlwini ya Yehovha.
3  Kambe hi siku leri tlhandlamaka Paxahuru a humesa Yeremiya etingoleni, hiloko Yeremiya a n’wi byela a ku: “Yehovha a nga ku thyanga vito ra Paxahuru, kambe ku Chava matlhelo hinkwawo.
4  Hikuva Yehovha u te, ‘Waswivo, ndzi ku endla u va ku chava eka wena n’wini ni le ka hinkwavo lava ku rhandzaka, kunene va ta wa hi banga ra valala va vona mahlo ya wena ma ri karhi ma langutile; kutani tiko hinkwaro ra Yuda ndzi ta ri nyikela evokweni ra hosi ya Babilona, kutani yi ta va yisa evukhumbini eBabilona yi va dlaya hi banga.
5  Kutani ndzi ta nyikela swilo hinkwaswo leswi hlayisiweke swa muti lowu ni hinkwaswo leswi wu swi humesaka ni swilo swa wona hinkwaswo swa risima; ni xuma hinkwaxo xa tihosi ta Yuda ndzi ta xi nyikela evokweni ra valala va xona. Kunene va ta xi phanga, va xi teka, va xi tisa eBabilona.
6  Oho Paxahuru, loko ku ri wena ni vaaki hinkwavo va yindlu ya wena, mi ta ya evukhumbini; u ta ya eBabilona kutani u ta fela kona, u lahliwa kona ni hinkwavo lava va ku rhandzaka, hikuva u va profetele mavunwa.’”
7  Oho Yehovha, u ndzi yengile, lerova ndzi yengeka. U tirhise ntamu wa wena ehenhla ka mina, u ndzi hlula. Ndzi hundzuke xihlekiso siku hinkwaro; un’wana ni un’wana wa ndzi hlekula.
8  Hikuva hakanyingi loko ndzi vulavula, ndza huwelela. Ndzi huwelela madzolonga ni ku phanga. Hikuva rito ra Yehovha ri ndzi vangele ku rhukaniwa ni ku sandziwa siku hinkwaro.
9  Hiloko ndzi ku: “A ndzi nge vulavuli ha yena, naswona a ndzi nge he tlheli ndzi vulavula hi vito ra yena.” Embilwini ya mina swi fane ni ndzilo lowu hisaka lowu pfaleriweke emarhambyini ya mina; ndzi kale ndzi karhala ku kanya mbilu, a ndzi swi kotanga ku wu tiyiselela.
10  Hikuva ndzi twe xiviko xo biha xa vo tala. A ku ri ni ku chava matlhelo hinkwawo. “Twarisani, leswaku hi ta n’wi twarisa.” Munhu un’wana ni un’wana wa nyama la ndzi losaka a ku “Ku Rhula,”—va rindzele ku khwita ka mina: “Kumbexana u ta yengeka, leswaku hi ta n’wi hlula hi tirihisela eka yena.”
11  Kambe Yehovha a a ri na mina kukota loyi a nga ni matimba lamakulu. Hi yona mhaka leyi lava va ndzi xanisaka va nga ta khunguvanyeka, va nga ndzi hluli. Kunene va ta khomisiwa tingana swinene, hikuva va ta va va nga humelelanga. Ku tsongahatiwa ka vona loku tshamaka hilaha ku nga heriki a ku nge rivariwi.
12  Kambe wena, Yehovha wa mavuthu, u kambela la lulameke; u vona tinso ni mbilu. Onge ndzi nga vona ku rihisela ka wena ehenhla ka vona, hikuva mhaka ya mina leyi khumbaka nawu ndzi yi hlavutele wena.
13  Yimbelelelani Yehovha! Dzunisani Yehovha! Hikuva u kutsule moya-xiviri wa xisiwana evokweni ra lava va endlaka leswo biha.
14  A ku rhukaniwe siku leri ndzi velekiweke ha rona! Onge siku leri manana a ndzi velekeke ha rona ri nga ka ri nga katekisiwi!
15  A a rhukaniwe munhu loyi a tiseke mahungu lamanene eka tatana, a ku: “U velekeriwe n’wana waxinuna!” Kunene u n’wi tsakisile.
16  Munhu yoloye u fanele a kotisa miti leyi Yehovha a yi wiseke kambe A nga tisoli. Naswona u fanele a twa xirilo nimixo, ni mukhosi ninhlikanhi.
17  Ha yini a nga ndzi dlayanga hi ku helela ndza ha ri embelekweni, leswaku manana a va xilahlo xa mina ni mbeleko wakwe wu va ni khwiri hilaha ku nga riki na makumu?
18  Ha yini ndzi hume embelekweni ku ta vona ntirho wa ku tikarhata hi matimba ni gome nileswaku masiku ya mina ma hela hi tingana letikulu?
1  Marito ya Yeremiya n’wana wa Hilkiya, un’wana wa vaprista lava a va ri eAnathoti etikweni ra Benjamini;
2  loyi rito ra Yehovha ri fikeke eka yena emasikwini ya Yosiya n’wana wa Amoni, hosi ya Yuda, elembeni ra vu-13 ra ku fuma ka yena.
3  Kutani ri hambeta ri fika emasikwini ya Yoyakimi n’wana wa Yosiya, hosi ya Yuda, kukondza ku hela lembe ra vu-11 ra Sedekiyasi n’wana wa Yosiya, hosi ya Yuda, kukondza Yerusalema a ya evukhumbini hi n’hweti ya vuntlhanu.
4  Hiloko rito ra Yehovha ri fika eka mina, ri ku:
5  “Ndzi ku tivile ndzi nga si ku vumba ekhwirini, naswona ndzi ku hlawulekisile u nga si huma embelekweni. Ndzi ku endle muprofeta wa matiko.”
6  Kambe ndzi te: “Oho, Wena Yehovha, Hosi leyi Lawulaka! Phela entiyisweni a ndzi swi tivi ku vulavula, hikuva ndza ha ri mufana.”
7  Yehovha a ya emahlweni a ku eka mina: “U nga vuli u ku, ‘Ndza ha ri mufana.’ Kambe u fanele u ya eka hinkwavo lava ndzi nga ta ku rhuma eka vona; u fanele u vulavula xin’wana ni xin’wana lexi ndzi nga ta ku lerisa xona.
8  U nga chavisiwi hi swikandza swa vona, hikuva ‘ndzi na wena leswaku ndzi ku kutsula,’ ku vula Yehovha.”
9  Kavaloko Yehovha a tshambuluta voko a ndzi khumba nomu. Kutani Yehovha a ku eka mina: “Ndzi veke marito ya mina enon’wini wa wena.
10  Waswivo, ndzi ku lerisile esikwini leri leswaku u va ehenhla ka matiko ni le henhla ka mimfumo, leswaku u simula, u hlanhla, u lovisa ni ku hirimuxa, u aka ni ku byala.”
11  Kutani rito ra Yehovha ri ya emahlweni ri fika eka mina, ri ku: “Xana u vona yini Yeremiya?” Hiloko ndzi ku: “Ndzi vona xihluke xa murhi wa almondi.”
12  Yehovha a ya emahlweni a ku eka mina: “U vone kahle, hikuva ndzi tshama ndzi xalamukele rito ra mina leswaku ndzi ri hetisisa.”
13  Kutani rito ra Yehovha ri fika eka mina ra vumbirhi, ri ku: “Xana u vona yini?” Hiloko ndzi ku: “Ndzi vona mbita ya nomu lowukulu leyi pfurheteriwaka, nomu wa yona wu le tlhelo ra n’walungu.”
14  Hiloko Yehovha a ku eka mina: “Khombo ri ta ntshunxiwa ri huma en’walungwini, ri wela vaaki hinkwavo va tiko.
15  Hikuva ‘ndzi vitana mindyangu hinkwayo ya mimfumo ya le n’walungwini,’ ku vula Yehovha; ‘kunene yi ta ta kutani wun’wana ni wun’wana wu ta veka xiluvelo xa wona evunghenweni bya tinyangwa ta Yerusalema, ni le ka marhangu ya wona hinkwawo ni le mitini hinkwayo ya Yuda.
16  Kutani ndzi ta vulavula na yona hi vuavanyisi bya mina malunghana ni vubihi hinkwabyo bya yona, hikuva va ndzi siyile, va tshamela ku mbulukisa switlhavelo eka swikwembu swin’wana ni ku nkhinsamela mintirho ya mavoko ya vona.’
17  “Loko ku ri wena, u fanele u tikhama masenge, u suka u yima, u va byela hinkwaswo leswi ndzi ku lerisaka swona. U nga tshuki u va chava, leswaku ndzi nga ku endli u va chava.
18  Kambe loko ku ri mina, namuntlha ndzi ku endle muti lowu tiyisiweke ni phuphu ya nsimbi ni marhangu ya koporo ku lwisana ni tiko hinkwaro, eka tihosi ta Yuda, eka tihosana ta wona, eka vaprista va wona ni le ka vanhu va tiko.
19  Kunene va ta lwa na wena, kambe a va nge ku hluli, hikuva ‘mina ndzi na wena,’ ku vula Yehovha, ‘leswaku ndzi ku kutsula.’”
2  ‘Kutani rito ra Yehovha ri fika eka mina, ri ku:
2  “Famba, u fanele u huwelela etindleveni ta Yerusalema, u ku, ‘Yehovha u te: “Ndzi wu tsundzuka kahle, musa wa rirhandzu wa vuntshwa bya wena, rirhandzu enkarhini lowu a wu tshembisiwe ku tekiwa, ku ndzi sala ka wena endzhaku emananga, etikweni leri nga byariwangiki mbewu.
3  Tiko ra Israyele a ri na nchumu wo kwetsima eka Yehovha, swirhangana swa Yena.”’ ‘Hinkwavo vanhu lava n’wi lovisaka va ta va ni nandzu. Va ta weriwa hi khombo,’ ku vule Yehovha.”
4  Twana rito ra Yehovha, Wena yindlu ya Yakobe, na n’wina hinkwenu mindyangu ya yindlu ya Israyele.
5  Yehovha u te: “Xana vatata wa n’wina va kume yini lexi hombolokeke eka mina, leswi va yeke ekule na mina, va hambete va landzela xifaniso xa hava lexi nga pfuniki nchumu naswona vona va va va hava?
6  A va vulanga va ku, ‘Yehovha u kwihi, Loyi a hi humesaka etikweni ra Egipta, Loyi a hi fambisaka emananga, etikweni ra rivala ra le kwandzasini ni mugodi, etikweni leri nga riki na mati ni leri nga ni ndzhuti lowukulu, etikweni leri ku nga riki na munhu la tshameke a tsemakanya eka rona ni laha ku nga riki na munhu wa la misaveni loyi a a tshama eka rona?’
7  “Hakatsongo-tsongo ndzi mi tise etikweni ra ntanga wa mihandzu, leswaku mi dya mihandzu ya rona ni swilo leswinene swa rona. Kambe n’wina mi fike mi nyamisa tiko ra mina; ndzhaka ya mina mi yi endle yi va xilo lexi nyenyetsaka.
8  Vaprista a va vulanga va ku, ‘Yehovha u kwihi?’ Ni lava tamelaka nawu a va ndzi tivanga; kasi varisi va tlule nawu wa mina, hambi vaprofeta va profete hi Bali, naswona va landzelele lava a va nga ta va pfuna ha nchumu.
9  “‘Hikokwalaho ndzi ta tlhela ndzi kanetana na n’wina,’ ku vula Yehovha, ‘naswona ndzi ta kanetana ni vana va vana va n’wina.’
10  “‘Kambe hundzelani etimbuweni ta Kitimi mi vona. Ina, rhumelani eKedari kutani mi ehleketa khwatsi, mi vona loko swo fana ni leswi swi endlekile.
11  Xana tiko ri cince swikwembu, ri teka leswi nga riki swikwembu? Kambe vanhu va mina va cince ku vangama ka mina va teka leswi nga pfuniki nchumu.
12  Langutani leswi hi ku hlamala, N’wina matilo; misisi ya n’wina yi yima hi ku chava lokukulu,’ ku vula Yehovha,
13  ‘hikuva ku ni swilo swimbirhi swo biha leswi vanhu va mina va swi endleke: Va ndzi siyile, mina xihlovo xa mati lama hanyaka, leswaku va ya ticelela swihlovo, swihlovo leswi boxekeke, leswi nga kotiki ku hlayisa mati.’
14  “‘Xana Israyele i nandza, kumbe i hlonga leri tswariweke endyangwini? Ha yini a hundzuke la phangiweke?
15  Swinghalana swa ntshiva swa n’wi vombela; swi humese rito ra swona. Swi endla tiko ra yena ri va xihlamariso. Miti ya yena yi hisiwile, lerova ku hava muaki.
16  Hambi vana va Nofu na Tahapenese va hambete va dyela eka wena ethavathaveni.
17  Xana leswi a hi swona leswi u tiendleke swona hi ku tshika Yehovha Xikwembu xa wena hi nkarhi lowu a ku fambiseke ha wona endleleni?
18  Xana sweswi u fanele u tikarhatela yini hi ndlela ya Egipta leswaku u nwa mati ya Xihoro? Naswona u fanele u tikarhatela yini hi ndlela ya Asiriya leswaku u nwa mati ya Nambu?
19  Vubihi bya wena byi fanele byi ku lulamisa, ni swiendlo swa wena swa ku pfumala vutshembeki swi fanele swi ku tshinya. Kutani, swi tive leswaku ku tshika ka wena Yehovha Xikwembu xa wena i nchumu wo biha, lowu bavaka, naswona a wu ndzi chavanga,’ ku vula Hosi leyi Lawulaka, Yehovha wa mavuthu.
20  “‘Hikuva i khale swinene ndzi tshovelele joko ra wena; ndzi handzule switsimbo swa wena hi le xikarhi. Kambe u te: “A ndzi nge tirhi,” hikuva ehenhla ka xitsunga xin’wana ni xin’wana xo tlakuka ni le hansi ka murhi wun’wana ni wun’wana lowukulu a wu ganamile, u tiendla nghwavava.
21  Loko ku ri mina, ndzi ku byale u fana ni murhi wa vhinya lowu hlawulekeke, hi mbewu ya ntiyiso. Kutani u hundzukise ku yini eka mina u va swihluke leswi kuleke swa murhi wumbe wa vhinya?’
22  “‘Hambiloko wo hlamba hi alkali, u tola xisibi xo tala, kunene xihoxo xa wena xi ta va xivati emahlweni ka mina,’ ku vula Yehovha, Hosi leyi Lawulaka.
23  U nga vurisa ku yini u ku, ‘A ndzi tinyamisanga. A ndzi va landzelelanga Vabali’? Vona ndlela ya wena enkoveni. Lemuka leswi u swi endleke. Kamela leyitsongo ya ntswele leyi nga ni rivilo yi tsutsuma yi ya hala ni hala endleleni ya yona;
24  mangwa leyi toloveleke mananga, eku naveleni ka moya-xiviri wa yona, yi nun’hwetela mheho; enkarhini wa ku khandziyiwa ka yona, i mani loyi a nga yi tlherisaka? Hinkwato leti ti yi lavaka, a ti tikarhati hi ku yi sala endzhaku. Ti ta yi kuma hi n’hweti ya yona.
25  U nga wu tshiki nenge wa wena wu tshama wu nga ambalanga nchumu, ni nkolo wa wena wu va ni torha. Kambe u te, ‘A swi tshembisi! E-e, kambe ndzi rhandze vafambi, naswona ndzi ta va landzela.’
26  “Ku fana ni tingana ta khamba loko ri kumiwa, hikwalaho va yindlu ya Israyele va khomiwe hi tingana hi ndlela leyi fanaka, vona, tihosi ta vona, tihosana ta vona ni vaprista va vona swin’we ni vaprofeta va vona.
27  Va byela murhi va ku, ‘Wena u tatana,’ eribyeni va ku, ‘Wena u ndzi velekile.’ Kambe va hundzuluke va ndzi komba xikosi, ku nga ri xikandza. Hi nkarhi wa khombo ra vona va ta ku, ‘Suka u yima, u hi ponisa!’
28  “Kambe swi kwihi swikwembu swa wena leswi u tiendleleke swona? A swi suke swi yima loko swi ta kota ku ku ponisa enkarhini wa khombo ra wena. Hikuva swikwembu swa wena swi ringana ni nhlayo ya miti ya wena, Wena Yuda.
29  “‘Ha yini mi tshamela ku kanetana na mina? Ha yini n’wina hinkwenu mi tlula nawu wa mina?’ ku vula Yehovha.
30  Vana va n’wina ndzi va bile kambe a swi pfunanga nchumu. A va yi amukelanga ndzayo. Banga ra n’wina ri lovise vaprofeta va n’wina, ku fana ni nghala leyi onhaka.
31  N’wina xitukulwana, vonani rito ra Yehovha. “Xana ndzi hundzuke mananga eka Israyele kumbe tiko ra munyama wa xikhwixi? Ha yini vanhu lava va mina, va te, ‘Hi yingayingile. A hi nge he ti eka wena’?
32  Xana nhwana a nga rivala swin’wetsin’wetsi swakwe, mutekiwa a rivala mavamba yakwe ya xifuva? Kambe vanhu va mina—va ndzi rivele hi masiku lama nga hlayekiki.
33  “Ha yini, Wena wansati, u antswisa ndlela ya wena leswaku u lava rirhandzu? Hikokwalaho u simeke tindlela ta wena eka swilo swo biha.
34  Naswona madziva ya wena ma kumeke ma totiwe hi ngati ya mimoya-xiviri ya swisiwana leswi nga riki na nandzu. A ndzi swi kumanga swi tshova tindlu, kambe yi le ka wona hinkwawo.
35  “Kambe u ri, ‘Ndzi tshame ndzi nga ri na nandzu. Hakunene ku hlundzuka ka yena ku tlherile eka mina.’ “Ndzi ni njhekanjhekisano na wena hikwalaho ka leswi u nge, ‘A ndzi dyohanga.’
36  Ha yini u languta ku cinca ndlela ya wena ku ri nchumu lowu nga nyawuriki? Nakambe u ta khomiwa hi tingana hi Egipta, hilaha u khomiweke hi tingana hakona hi Asiriya.
37  Hikwalaho ka xivangelo lexi u ta tlhela u huma u tlhandleke mavoko enhlokweni, hikuva Yehovha u bakanye leswi u tshembelaka eka swona, naswona a wu nge humeleli eka swona.”
3  Ku ni marito lama nge: “Loko munhu o fambisa nsati wakwe, kunene yena a famba a n’wi siya a ya va nsati wa wanuna un’wana, xana u fanele a tlhelela eka yena?” Xana tiko rero a ri nyamisiwanga hakunene? “Wena u endle vunghwavava ni vanakuloni vo tala; xana u fanele u tlhelela eka mina?” ku vula Yehovha.
2  “Tlakusela mahlo ya wena etindleleni leti rhideriweke, u vona. Xana hi kwihi laha u nga pfinyiwangiki kona? U va tshamele etlhelo ka tindlela, kukota Muarabiya emananga; u tshamela ku nyamisa tiko hi vunghwavava bya wena ni vubihi bya wena.
3  Hikwalaho timpfula ti siveriwile, hambi timpfula ta ximun’wana a ti nanga. Mombo wa wansati la endlaka vunghwavava wu ve wa wena. U arile ku titwa u tsongahatekile.
4  Xana u ndzi huwelerile ku sukela sweswi, u ku, ‘Tatana, wena u munghana wa mina lonkulu wa vuntshwa bya mina!
5  Xana munhu u fanele ku tshama a karihile hilaha ku nga riki na makumu, kumbe a tshama a langute xo karhi hi masiku?’ Waswivo! U vulavurile, u endle swilo swo biha, u humelela.”
6  Kutani emasikwini ya Yosiya lowa hosi, Yehovha u vule eka mina a ku: “Xana u swi vonile leswi endliweke hi Israyele la nga tshembekiki? U famba ehenhla ka ntshava yin’wana ni yin’wana yo tlakuka ni le hansi ka murhi wun’wana ni wun’wana lowukulu, leswaku a ya endla vunghwavava kwalaho.
7  Endzhaku ka loko a endle swilo leswi hinkwaswo ndzi hambete ndzi vula leswaku a vuya eka mina, kambe a nga vuyanga; kasi Yuda u hambete a languta makwavo wa xisati la xengaka.
8  Loko ndzi vona sweswo, hikwalaho ka leswi Israyele la nga tshembekiki a endleke vuoswi, ndzi n’wi fambisile ndzi n’wi nyika papila ra ku n’wi tshika hi ku helela, kambe makwavo wa xisati, Yuda la xengaka, a nga chavanga, kambe na yena u sungule ku famba a endla vunghwavava.
9  Vunghwavava byakwe byi ve kona hikwalaho ka vuphunta byakwe, a hambeta a nyamisa tiko, a endla vuoswi ni maribye ni mirhi;
10  hambi eka leswi hinkwaswo, Yuda makwavo wa xisati la xengaka a nga vuyanga eka mina hi mbilu yakwe hinkwayo, kambe hi mavunwa ntsena,’ ku vula Yehovha.”
11  Yehovha a ya emahlweni a ku eka mina: “Israyele la nga tshembekiki u kombise moya-xiviri wakwe wu ri wo lulama ku tlula Yuda la xengaka.
12  Famba u ya huwelela marito lawa en’walungwini u ku: “‘“Vuya, Wena Israyele wo xandzuka,” ku vula Yehovha.’ ‘“A ndzi nge tshiki xikandza xa mina xi mi hlundzukela, hikuva ndza tshembeka,” ku vula Yehovha.’ ‘“A ndzi nge karihi hilaha ku nga riki na makumu.
13  Ntsena lemuka xihoxo xa wena, hikuva u tlule nawu wa Yehovha Xikwembu xa wena. U hambete u hangalasela tindlela ta wena eka vafambi ehansi ka murhi wun’wana ni wun’wana lowukulu, kambe n’wina a mi ri yingisanga rito ra mina,” ku vula Yehovha.’”
14  “Vuyani, N’wina vana vo xandzuka,” ku vula Yehovha. “Hikuva mina ndzi wanuna la nga n’wini wa n’wina; ndzi ta mi teka, un’we a huma emutini kasi vambirhi va huma endyangwini, kutani ndzi ta mi tisa eSiyoni.
15  Ndzi ta mi nyika varisi hi ku pfumelelana ni mbilu ya mina, kunene va ta mi wundla hi vutivi ni ku twisisa.
16  Kutani mi ta tala, kunene mi veka mihandzu etikweni emasikwini wolawo,” ku vula Yehovha. “A va nge he vuli va ku, ‘Areka ya ntwanano wa Yehovha,’ naswona a swi nge ti embilwini, a va nge swi tsundzuki kumbe ku swi navela, a swi nge he tlheli swi endliwa.
17  Enkarhini wolowo va ta vitana Yerusalema va ku i xiluvelo xa Yehovha; kutani matiko hinkwawo ma ta hlengeletiwa eka wona evitweni ra Yehovha eYerusalema, a va nge he tlheli va landzela ku sihalala ka mbilu ya vona yo biha.”
18  “Emasikwini wolawo va ta famba, yindlu ya Yuda etlhelo ka yindlu ya Israyele, hinkwavo va ta huma etikweni ra n’walungu va ya etikweni leri ndzi va nyikeke rona ri va ndzhaka ya vatata wa n’wina.
19  Mina ndzi te, ‘Vona ndlela leyi ndzi ku vekeke ha yona exikarhi ka vana, ndzi ku nyika tiko leri navelekaka, ndzhaka ya swin’wetsin’wetsi swa mavuthu ya matiko!’ Ku tlula kwalaho ndzi te, ‘“Tatana!” N’wina mi ta huwelela eka mina, a mi nge tshiki ku ndzi landzela.’
20  ‘Entiyisweni ku fana ni wansati loyi a siyeke nakulobye hi vuxengi, na n’wina, N’wina yindlu ya Israyele, mi ndzi xengile,’ ku vula Yehovha.”
21  Etindleleni leti wupfeke ku twale mpfumawulo, ku rila, swikombelo swa vana va Israyele. Hikuva va hombolokise ndlela ya vona; va rivale Yehovha Xikwembu.
22  “Vuyani, n’wina vana vo xandzuka. Ndzi ta herisa ku xandzuka ka n’wina.” “Hi hina lava! Hi te eka wena, hikuva wena, Wena Yehovha, u Xikwembu xa hina.
23  Entiyisweni switsunga swin’we ni ku pfilunganyeka loku nga etintshaveni i ka mavunwa. Entiyisweni ku ponisiwa ka Israyele ku le ka Yehovha Xikwembu xa hina.
24  Kambe xilo lexi nyumisaka xi dye ku tikarhata ka vatatana ku sukela evuntshweni bya hina, mintlhambi ya vona ya tinyimpfu ni mintlhambi ya vona ya tihomu, vana va vona va majaha ni va vanhwanyana.
25  Hi etlela hi ri ni tingana, ku tsongahatiwa ka hina ku tshama ku hi funengetile; hikuva hi dyohele Yehovha Xikwembu xa hina, hina ni vatata wa hina ku sukela evuntshweni bya hina ku ta fikela namuntlha, a hi ri yingisanga rito ra Yehovha Xikwembu xa hina.”
33  Kutani rito ra Yehovha ri fika eka Yeremiya ra vumbirhi, a ha pfaleriwe eXivaveni xa Murindzi, ri ku:
2  “Yehovha Muendli wa misava, Yehovha Muvumbi wa yona, la yi simekeke yi tiya, loyi vito rakwe a nga Yehovha, u te,
3  ‘Ndzi vitane, ndzi ta ku hlamula, ndzi ku byela swilo leswikulu ni leswi nga twisisekiki, leswi u nga swi tivangiki.’”
4  “Hikuva Yehovha Xikwembu xa Israyele u vurile malunghana ni tindlu ta muti lowu, ni tindlu ta tihosi ta Yuda leti hirimuxiwaka hikwalaho ka marhangu yo anama ni hikwalaho ka banga;
5  ni lava va taka ku ta lwa ni Vakalidiya ni ku tata tindhawu hi mintsumbu ya vanhu lava ndzi va dlayeke hi ku hlundzuka ka mina ni hi vukarhi bya mina, ni hikwalaho ka hinkwavo lava ndzi tumbeteke xikandza xa mina eka muti lowu hi vubihi bya vona, a ku,
6  ‘Waswivo, ndzi endla leswaku a hola nileswaku a va ni rihanyo; ndzi ta va tshungula ni ku va hlavutela ku rhula lokukulu ni ntiyiso.
7  Ndzi ta vuyisa lava nga makhumbi ya Yuda ni lava nga makhumbi ya Israyele, naswona ndzi ta va aka kukota eku sunguleni.
8  Ndzi ta va endla va tenga eka xihoxo xa vona hinkwaxo lexi va ndzi dyoheleke ha xona, ndzi ta rivalela swihoxo swa vona hinkwaswo leswi va ndzi dyoheleke ha swona, leswi va tluleke nawu wa mina ha swona.
9  Kunene eka mina u ta va vito ra ku khana, ku dzunisa ni ku saseka eka matiko hinkwawo ya misava lama nga ta twa hi vunene hinkwabyo lebyi ndzi ma endlelaka byona. Kunene va ta chava, va rhurhumela hikwalaho ka vunene hinkwabyo ni hikwalaho ka ku rhula hinkwako loku ndzi n’wi nyikaka kona.’”
10  “Yehovha u te, ‘Endhawini leyi n’wina mi vulaka leswaku yi onhakile a yi na munhu naswona a yi na xifuwo, emitini ya Yuda ni le switarateni swa Yerusalema leswi onhakeke, leswi nga riki na munhu, leswi nga riki na muaki ni leswi nga riki na xifuwo, kwalaho na kona ku ta twiwa
11  mpfumawulo wa ku khana ni mpfumawulo wa ku tsaka, rito ra muteki ni rito ra mutekiwa, rito ra lava va vulaka va ku: “Dzunisani Yehovha wa mavuthu, hikuva Yehovha hi lonene; hikuva musa wakwe wa rirhandzu i wa hilaha ku nga riki na makumu!”’ “‘Va ta tisa gandzelo ro nkhensa endlwini ya Yehovha, hikuva ndzi ta vuyisa makhumbi ya tiko kukota eku sunguleni,’ Yehovha u vurile.”
12  “Yehovha wa mavuthu u te, ‘Endhawini leyi yi onhakeke leyi nga riki na munhu hambi ku ri xifuwo swin’we ni le mitini hinkwayo ya yona ku ta va ni madyelo ya varisi lava va vundzisaka ntlhambi.’
13  “‘Emitini ya ndhawu ya tintshava, emitini ya tiko ra le hansi ni le mitini ya le dzongeni ni le tikweni ra Benjamini ni le tindhawini leti rhendzeleke Yerusalema ni le mitini ya Yuda mintlhambi ya ha ta hundza ehansi ka voko ra loyi a hlayelaka,’ Yehovha u vurile.”
14  “‘Waswivo! Masiku ma ta,’ ku vula Yehovha, ‘kunene ndzi ta hetisisa rito lerinene leri ndzi ri vuleke, malunghana ni yindlu ya Israyele ni yindlu ya Yuda.
15  Emasikwini wolawo ni le nkarhini wolowo ndzi ta hlukisela Davhida xihluke xa ku lulama, kunene u ta tirhisa vululami ni ku tshembeka etikweni.
16  Emasikwini wolawo Yuda u ta ponisiwa naswona Yerusalema u ta tshama a sirhelelekile. Kutani u ta vitaniwa hi ndlela leyi, Yehovha I Ku Lulama Ka Hina.’”
17  “Hikuva Yehovha u te, ‘Eka Davhida a ku nge pfumaleki munhu loyi a nga ta tshama exiluvelweni xa yindlu ya Israyele.
18  Kutani eka vaprista, ku nga Valevhi, a ku nge pfumaleki munhu emahlweni ka mina loyi a nga ta humesa gandzelo ro hisiwa leri heleleke naswona a mbulukisa gandzelo ra mavele ni ku endla xitlhavelo nkarhi hinkwawo.’”
19  Rito ra Yehovha ri ya emahlweni ri fika eka Yeremiya, ri ku:
20  “Yehovha u te, ‘Loko n’wina mo tlula ntwanano wa mina wa nhlikanhi ni ntwanano wa mina wa vusiku, leswaku nhlikanhi ni vusiku swi nga humeleli hi nkarhi wa swona,
21  hi ku fanana ntwanano wa mina wu nga tluriwa hi Davhida nandza wa mina lerova a nga vi na n’wana la nga hosi exiluvelweni xakwe; swin’we ni Valevhi, ku nga vaprista, vatirheli va mina.
22  Tanihi leswi vuthu ra le matilweni ri nga hlayekiki, nileswi sava ra lwandle ri nga pimekiki, hikwalaho ndzi ta andzisa mbewu ya Davhida nandza wa mina ni Valevhi lava va ndzi tirhelaka.’”
23  Rito ra Yehovha ri ya emahlweni ri fika eka Yeremiya, ri ku:
24  “Xana a wu swi vonanga leswi vuriwaka hi vanhu lava, va ku, ‘Mindyangu yimbirhi leyi Yehovha a yi hlawuleke, u ta tlhela a yi bakanya’? Va hambeta va khoma vanhu va mina hi ndlela leyi nga kombisiki xichavo, lerova a va nge he vi tiko emahlweni ka vona.
25  “Yehovha u te, ‘Loko a ku nga ri ntiyiso leswaku ndzi ve-​ke ntwanano wa mina wa nhlikanhi ni vusiku, milawu ya tilo ni misava,
26  kutani a ndzi ta bakanya mbewu ya Yakobe ni ya Davhida nandza wa mina, leswaku eka mbewu yakwe ndzi nga teki vafumi lava nga ta va ehenhla ka mbewu ya Abrahama, Isaka na Yakobe. Hikuva ndzi ta hlengeleta makhumbi ya vona, ndzi va twela vusiwana.’”
12  Oho Yehovha, u lulamile loko ndzi tisa xirilo xa mina eka wena, loko hakunene ndzi vulavula na wena hi timhaka ta vuavanyisi. Ha yini ndlela ya lavo homboloka yi humelerile, nileswi hinkwavo lava xengaka va nga karhatekiki hi nchumu?
2  U va byarile; kutani va dzime timitsu. Va hambeta va ya emahlweni; va humese ni mihandzu. U le kusuhi ni nomu wa vona, kambe u le kule swinene ni tinso ta vona.
3  Oho Yehovha, wena u ndzi tiva kahle; wa ndzi vona, naswona u kambele mbilu ya mina evun’weni na wena. Va hlawule kukota tinyimpfu leti yaka eku tlhaviweni, u va hlawulela siku ra ku dlayiwa.
4  Xana tiko ri ta hambeta ri vuna, ni swimila swa nhova hinkwayo swi ta oma ku fikela rini? Hikwalaho ka vubihi bya lava va tshamaka eka rona, swivandzana ni swivumbiwa leswi hahaka swi herisiwile. Hikuva va te: “Vumundzuku bya hina a nga byi voni.”
5  Hikuva u tsutsume swin’we ni vavanuna lava fambaka hi milenge, kutani va ku karhalisa, xana u nga tsutsumisa ku yini u phikizana ni tihanci? Xana u ni ntshembo eka tiko leri nga ni ku rhula? Kutani, xana u ta endlisa ku yini emakhwatini lama tikurisaka ya le kusuhi na Yordani?
6  Hikuva hambi ku ri vamakwenu ni ndyangu wa tata wa wena, na vona va ku xengile. Vona va ku huwelerile va ri endzhaku ka wena. U nga kombisi ripfumelo eka vona, hileswi ntsena va vulavulaka swilo leswinene eka wena.
7  “Yindlu ya mina ndzi yi siyile; ndzi tshike ndzhaka ya mina; loyi a rhandzekaka eka moya-xiviri wa mina ndzi n’wi nyikete exandleni xa valala vakwe.
8  Eka mina, ndzhaka ya mina yi kotisa nghala ekhwatini. Yi pfule rito ra yona ku lwa na mina. Hi yona mhaka leyi ndzi yi vengaka.
9  Eka mina, ndzhaka ya mina yi fana ni nyenyana ya mavalavala, leyi dyaka nyama; tinyenyana leti dyaka nyama ti yi rhendzerile. Tanani, hlengeletanani n’wina hinkwenu swivandzana swa nhova; swi tiseni swi ta dya.
10  Varisi vo tala va lovise nsimu ya mina ya vhinya; va kandziyele xiavelo xa mina. Xiavelo xa mina lexi navelekaka va xi hundzule mananga lama nga rhumbi.
11  Un’wana u xi endle rhumbi; xi vunile; xi sale xi ri rhumbi eka mina. Tiko hinkwaro ri endliwe rhumbi, hikuva a ku na munhu loyi a ehleketeke hi swona.
12  Vaphangi va te hi tindlela hinkwato leti wupfeke ta le mananga. Hikuva banga ra Yehovha ri lovisa ku suka eka makumu man’wana ya tiko ku ya eka makumu man’wana ya tiko. Nyama hinkwayo a yi na ku rhula.
13  Va byale koroni, kambe va tshovele mitwa. Va tirhe va kala va vabya; a va nge pfuni nchumu. Kunene va ta khomiwa hi tingana hikwalaho ka mihandzu ya n’wina, hikwalaho ka ku hlundzuka lokukulu ka Yehovha.”
14  Yehovha u byele vaakelani va mina hinkwavo vo biha, lava khumbaka ndzhaka leyi ndzi yi nyikeke vanhu va mina, ku nga Israyele, a ku: “Waswivo, ndza va simula emisaveni ya vona; naswona yindlu ya Yuda ndzi ta yi simula exikarhi ka vona.
15  Kunene endzhaku ka loko ndzi va simurile, ndzi ta tlhela ndzi va komba tintswalo ndzi va vuyisa, un’wana ni un’wana endzhakeni ya yena, un’wana ni un’wana etikweni ra yena.”
16  “Kunene, loko vo dyondza tindlela ta vanhu va mina, va hlambanya hi vito ra mina, va ku, ‘Leswi Yehovha a hanyaka,’ hilaha va va dyondziseke hakona vanhu va mina leswaku va hlambanya eka Bali, na vona va ta simekiwa exikarhi ka vanhu va mina.
17  Kambe loko va nga yingisi, ndzi ta ri simula tiko rero, ndzi ri simula ndzi tlhela ndzi ri lovisa,” ku vula Yehovha.
