10  Akabu a a ri ni vana va 70 eSamariya. Hikwalaho Yehu a tsala mapapila a ma rhumela eSamariya eka tihosana ta Yizriyele, vakulukumba ni vahlayisi va Akabu, a ku:
2  “Hi wona nkarhi lowu mapapila lawa ma fikaka ha wona eka n’wina, vana va hosi ya n’wina va na n’wina, ni makalichi ya nyimpi ni tihanci ni muti lowu tiyisiweke ni swihlomo swa nyimpi.
3  Mi fanele mi vona leswaku hi wihi lonene ni la lulameke eka vana va hosi ya n’wina, mi n’wi veka exiluvelweni xa tata wakwe. Kutani mi lwela yindlu ya hosi ya n’wina.”
4  Va chave ngopfu swinene, kutani va ku: “Maswivo! Tihosi timbirhi a ti yimanga emahlweni ka yena, xana hina hi ta yimisa ku yini?”
5  Hiloko loyi a lawulaka yindlu ni loyi a lawulaka muti ni vakulukumba ni vahlayisi, va rhumela rito eka Yehu, va ku: “Hina hi malandza ya wena, hinkwaswo leswi u nga ta hi byela swona hi ta swi endla. A ku na munhu loyi hi nga ta n’wi veka a va hosi. Endla leswi swi nga swinene ematihlweni ya wena.”
6  Kutani a va tsalela papila ra vumbirhi, a ku: “Loko mi ri va mina, mi yingisa rito ra mina, tekani tinhloko ta vavanuna lava va nga vana va hosi ya n’wina mi ta eka mina mundzuku hi nkarhi lowu eYizriyele.” Vana va hosi, vavanuna va 70 a va ri ni vavanuna lava hlawulekeke va muti lava a va va kurisa.
7  Hi ku hatlisa loko papila ri fika eka vona, va teka vana va hosi va va dlaya, vavanuna va 70, endzhaku ka sweswo va hoxa tinhloko ta vona exirhundzwini, va ti rhumela eka yena eYizriyele.
8  Hiloko murhumiwa a fika a n’wi byela, a ku: “Va tise tinhloko ta vana va hosi.” Kutani yena a ku: “Ti vekeni ti va tinhulu timbirhi evunghenweni bya nyangwa ku fikela nimixo.”
9  Nimixo a huma. Kutani a yima a nga fambi ivi a byela vanhu hinkwavo a ku: “Mi lulamile. Maswivo, mina ndzi endlele hosi yanga xikhiri, kutani ndzi yi dlaya; kambe i mani la dlayeke lava hinkwavo?
10  Hikwalaho, swi tiveni leswaku a ri kona rito ni rin’we ra Yehovha leri ri nga ta ka ri nga hetiseki emisaveni, leri Yehovha a ri vuleke ku avanyisa yindlu ya Akabu; Yehovha hi byakwe u endle leswi a swi vuleke hi nandza wakwe Eliya.”
11  Tlhandlakambirhi, Yehu a ya emahlweni a dlaya hinkwavo lava va siyiweke va yindlu ya Akabu eYizriyele, ni vavanuna vakwe vo hlawuleka hinkwavo ni lava va tolovelaneke na yena ni vaprista vakwe, kukondza a nga ha siyi munhu wakwe la poneke.
12  Hiloko a pfuka a nghena, kutani a khoma ndlela a ya eSamariya. Yindlu leyi ku boheriwaka tinyimpfu eka yona, ya varisi, a yi ri endleleni.
13  Yehu a hlangana ni vamakwavo va Ahaziya hosi ya Yuda. Loko a ku eka vona, “Xana hi n’wina vamani?” vona va ku: “Hi vamakwavo va Ahaziya, hi rhelela ku ya vutisa loko swa ha famba kahle hi vana va hosi ni vana va wansati la xiximiwaka.”
14  Hi ku hatlisa a ku: “Va khomeni va ha hanya!” Hiloko va va khoma va ha hanya va va dlaya exihlobyeni xa yindlu leyi ku boheriwaka tinyimpfu eka yona, vavanuna va 42, a nga siyanga ni un’we wa vona.
15  Loko a ri karhi a famba ku suka kwalaho, a hlangana na Yonadabu n’wana wa Rekabi a ta ku ta n’wi hlanganisa. Loko a n’wi katekisa, hiloko a ku eka yena: “Xana mbilu ya wena yi tshembekile eka mina tanihi leswi ya mina yi tshembekeke eka ya wena?” Yonadabu a ku: “Yi tshembekile.” “Loko yi tshembekile, ndzi nyike voko ra wena.” Hiloko a n’wi nyika voko. Kutani a khandziya na yena ekalichini.
16  A ku: “Famba swin’we na mina, u vona ndlela leyi ha yona ndzi nga pfumeriki leswaku ku kwetlembetaniwa na Yehovha.” Kutani va n’wi hlayisa a khandziye na yena ekalichini rakwe ra nyimpi.
17  Eku heteleleni a fika eSamariya. Kutani a dlaya hinkwavo lava va siyiweke va Akabu eSamariya, ku fikela loko a va lovisile, hi ku landza rito ra Yehovha leri a ri byeleke Eliya.
18  Ku tlula kwalaho, Yehu a hlengeleta vanhu hinkwavo, a ku eka vona: “Akabu hi hala tlhelo u gandzele Bali katsongo. Yehu hi tlhelo lerin’wana u ta n’wi gandzela ngopfu.
19  Sweswi vitanani vaprofeta hinkwavo va Bali, vagandzeri vakwe hinkwavo ni vaprista vakwe hinkwavo, va ta eka mina. Ku nga sali ni un’we wa vona, hikuva ndzi ni xitlhavelo lexikulu lexi ndzi nga ta xi endlela Bali. Un’wana ni un’wana la nga ta sala, a nge hambeti a hanya.” Loko ku ri Yehu u endle hi mano, hi xikongomelo xo lovisa vagandzeri va Bali.
20  Yehu a ya emahlweni a ku: “Endlelani Bali nhlengeletano yo xiximeka.” Hiloko va tivisa vanhu.
21  Endzhaku ka sweswo Yehu a rhumela rito etikweni hinkwaro ra Israyele, kutani vagandzeri hinkwavo va Bali va fika. A nga kona ni un’we la siyiweke loyi a nga nghenangiki. Va hambeta va nghena endlwini ya Bali, kutani yindlu ya Bali yi tala ku suka emakumu lawa ku ya emakumu laman’wana.
22  Hiloko a ku eka loyi a a lawula kamara ra swiambalo: “Humesela vagandzeri hinkwavo va Bali tinguvu.” Kutani a va humesela tinguvu.
23  Hiloko Yehu a nghena na Yonadabu n’wana wa Rekabi endlwini ya Bali. Kutani a ku eka vagandzeri va Bali: “Lavisisani hi vukheta mi vona leswaku a ku na vagandzeri va Yehovha laha eka n’wina, kambe ku ni vagandzeri va Bali ntsena.”
24  Eku heteleleni va fika va endla switlhavelo ni magandzelo yo hisiwa, Yehu a yimisa vavanuna va 80 ehandle va lawuriwa hi yena, a ya emahlweni a ku: “Loko ku ri munhu la balekaka eka vavanuna lava ndzi va tisaka emavokweni ya n’wina, moya-xiviri wa munhu yoloye wu ta rihiwa hi moya-xiviri wa un’wana.”
25  Hi ku hatlisa loko a hete ku endla gandzelo ro hisiwa, xikan’we-kan’we Yehu a ku eka lava va tsutsumaka, ni vapfuni va mufambisi wa nyimpi: “Nghenani, va dlayeni! Mi nga pfumeleli ni un’we leswaku a huma.” Hiloko lava va tsutsumaka, ni vapfuni va mufambisi wa nyimpi va sungula ku va dlaya hi banga naswona va va cukumetela ehandle, va hambeta va famba va ya fika emutini wa yindlu ya Bali.
26  Kutani va humesa tinsika to kwetsima ta yindlu ya Bali, va hisa yin’wana ni yin’wana.
27  Ku tlula kwalaho, va tshova nsika yo kwetsima ya Bali ni ku hirimuxa yindlu ya Bali, va yi vekela etlhelo leswaku yi va swihambukelo ku fikela esikwini leri.
28  Hikwalaho Yehu a lovisa Bali eIsrayele.
29  Ntsena swidyoho swa Yerobuwamu n’wana wa Nebati, leswi a dyohiseke Israyele ha swona, hi swona leswi Yehu a nga hambukangiki eku swi landzeleni, ku nga marhole ya nsuku, rin’wana a ri ri eBethele kasi rin’wana a ri ri eDani.
30  Hiloko Yehovha a ku eka Yehu: “Hikwalaho ka leswi u endleke kahle hi ku endla leswi lulameke ematihlweni ya mina, ni hi ku landza hinkwaswo leswi a swi ri embilwini ya mina leswi u swi endleke endlwini ya Akabu, vana va wena va ta tshama exiluvelweni xa Israyele hikwalaho ka wena, ku fikela eka xitukulwana xa vumune.”
31  Yehu a nga fambanga hi mbilu yakwe hinkwayo enawini wa Yehovha Xikwembu xa Israyele. A nga hambukanga eswidyohweni swa Yerobuwamu, leswi a dyohiseke Israyele ha swona.
32  Emasikwini wolawo, Yehovha a sungula ku dlaya Israyele hakatsongo-tsongo; Hazayele a tshamela ku va dlaya endhawini hinkwayo ya Israyele,
33  ku sukela eYordani etlhelo ra vuhuma-dyambu, tiko hinkwaro ra Giliyadi, va ka Gadi ni va ka Ruveni ni va ka Manase, ku suka etikweni ra Arowere, leri nga ekusuhi ni nkova wa Arinoni, hambi ku ri Giliyadi na Baxani.
34  Kutani timhaka letin’wana ta Yehu ni hinkwaswo leswi a swi endleke ni matimba yakwe, xana a swi tsariwanga ebukwini ya timhaka ta masiku ya tihosi ta Israyele?
35  Eku heteleleni Yehu a etlela ni vatata wakwe, kutani va n’wi lahla eSamariya; Yowohazi n’wana wakwe a sungula ku fuma ematshan’weni ya yena.
36  Masiku lawa Yehu a fumeke eIsrayele ha wona a ku ri malembe ya 28 eSamariya.
4  A ku ri ni wansati un’wana eka vasati va vana va vaprofeta, loyi a nga huwelela Elixa, a ku: “Nandza wa wena la nga nuna wanga u file; wena u swi tiva kahle leswaku nandza wa wena u hambete a chava Yehovha, kutani mulondzi u fike a teka vana vanga leswaku a va endla mahlonga yakwe.”
2  Hiloko Elixa a ku eka yena: “Xana ndzi ta ku endlela yini? Ndzi byele; xana u na yini endlwini?” Yena a ku: “Nandza wa wena wa xisati a nga na nchumu endlwini handle ka khuwana ra nomu wo leha ra mafurha.”
3  Kutani a ku: “Famba u ya tikombelela swibya ehandle, eka vaakelani hinkwavo, swibya leswi nga riki na nchumu. U kombela swo tala.
4  U fanele u famba u ya tipfalela, wena ni vana va wena, u chululela eswibyeni leswi hinkwaswo, kutani leswi swi teleke u ta swi vekela etlhelo.”
5  Hiloko a suka a n’wi siya. Loko a tipfalerile, yena ni vana vakwe, vona a va n’wi tshinetela swibya, yena a chulula.
6  Kuteloko swibya swi tele, a byela n’wana wakwe a ku: “Tshineta xibya xin’wana eka mina.” Kambe a ku eka yena: “A ka ha ri na xibya xin’wana.” Hiloko mafurha ma hela.
7  Kutani a fika a byela munhu wa Xikwembu xa ntiyiso, yena a ku: “Famba u ya xavisa mafurha lawa, u hakela milandzu ya wena, wena ni vana va wena mi fanele mi hanya hi lawa ma seleke.”
8  Siku rin’wana Elixa a hundza eXunemi laha a ku ri ni wansati wa xiyimo xa le henhla, yena a n’wi sindzisa ku dya xinkwa. Hakanyingi loko a hundza kona, a a hambukela kona leswaku a dya xinkwa.
9  Hi ku famba ka nkarhi, a byela nuna wakwe a ku: “Waswivo, ndzi swi tiva kahle leswaku i munhu wo kwetsima wa Xikwembu loyi a hundzaka eka hina nkarhi hinkwawo.
10  Ndzi kombela leswaku hi n’wi endlela kamara leritsongo ra le henhla ka lwangu ekhumbini, hi veka sangu ni tafula ni xitshamo ni xo tlhoma rivoni; nkarhi wun’wana ni wun’wana loko a fika eka hina, u ta hambukela eka yona.”
11  Siku rin’wana tanihi ntolovelo a fika kwalaho, a hambukela ekamareni ra le henhla ka lwangu a etlela kona.
12  Hiloko a byela Gehazi mutirhi wakwe, a ku: “Vitana wansati loyi wa le Xunemi.” Kutani a n’wi vitana leswaku a ta yima emahlweni ka yena.
13  Hiloko a ku eka yena: “Ndzi kombela u n’wi byela u ku, ‘Waswivo, u tikarhatele hina hi ku tikarhata loku hinkwako. Xana u ta endleriwa yini? Xana xi kona lexi u nga vulavuleriwaka xona eka hosi kumbe eka ndhuna ya vuthu ra nyimpi?’” Yena a ku: “Ndzi tshama exikarhi ka varikwerhu.”
14  Hiloko a ya emahlweni a ku: “Xana i yini lexi a nga endleriwaka xona?” Gehazi a ku: “Entiyisweni a nga na n’wana, naswona nuna wakwe u dyuhele.”
15  Hi ku hatlisa a ku: “N’wi vitane.” Kutani a n’wi vitana, yena a hambeta a yima enyangweni.
16  Hiloko a ku: “Hi lembe leri tlhandlamaka enkarhini lowu vekiweke, u ta va u angarhe n’wana.” Kambe yena a ku: “E-e, n’wini wanga, Wena munhu wa Xikwembu xa ntiyiso! U nga n’wi byeli mavunwa nandza wa wena wa xisati.”
17  Hambiswiritano, wansati loyi a tika, a veleka n’wana hi lembe leri tlhandlameke enkarhini lowu vekiweke, hilaha Elixa a n’wi byeleke hakona.
18  N’wana a ya emahlweni a kula, kutani siku rin’wana a huma tanihi ntolovelo ni vatshoveri, a ya eka tata wakwe.
19  A tshamela ku byela tata wakwe a ku: “Nhloko ya mina, Yoo, nhloko ya mina!” Eku heteleleni a ku eka mutirhi wakwe: “N’wi rhwale u n’wi yisa eka mana wakwe.”
20  Kutani a n’wi rhwala a n’wi tisa eka mana wakwe. A hambeta a tshama ematsolweni ya yena ku fikela ninhlikanhi, kutani hakatsongo-tsongo a fa.
21  Hiloko a tlhandluka a ya n’wi veka esangwini ra munhu wa Xikwembu xa ntiyiso, a n’wi pfalela kona, a huma.
22  Kutani a vitana nuna wakwe, a ku: “Ndzi kombela u ndzi rhumelela un’wana wa vatirhi ni yin’wana ya timbhongolo ta matswele, ndzi tsutsumela eka munhu wa Xikwembu xa ntiyiso ndzi tlhela ndzi vuya.”
23  Kambe yena a ku: “Ha yini u ya eka yena namuntlha? A hi ku thwasa ka n’weti naswona a hi savata.” Hambiswiritano, a ku: “Swi lulamile.”
24  Hiloko a bohela mbhongolo ya ntswele, a byela mutirhi wakwe a ku: “Yi byise u rhanga. U nga tshiki ku gada hikwalaho ka mina, handle ka loko ndzi ku byela.”
25  Kutani a famba a ya fika eka munhu wa Xikwembu xa ntiyiso eNtshaveni ya Karimeli. Hi ku hatlisa loko munhu wa Xikwembu xa ntiyiso a n’wi vona a ha ta, xikan’we-kan’we a ku eka Gehazi mutirhi wakwe: “Waswivo! Hi luya wansati wa le Xunemi.
26  Sweswi, ndzi kombela u tsutsuma u n’wi hlanganisa, u ku eka yena, ‘Xana swi ku fambela kahle? Xana nuna wa wena swi n’wi fambela kahle? Xana n’wana wa wena swi n’wi fambela kahle?’” Hiloko yena a ku: “Swi va fambela kahle.”
27  Loko a fika eka munhu wa Xikwembu xa ntiyiso entshaveni, xikan’we-kan’we a n’wi khoma milenge. Hiloko Gehazi a tshinela leswaku a n’wi susa, kambe munhu wa Xikwembu xa ntiyiso a ku: “N’wi tshike, hikuva moya-xiviri wakwe wu twa ku vava endzeni ka yena; Yehovha u ndzi fihlele swona a nga ndzi byelanga.”
28  Kutani yena a ku: “Xana ndzi kombele n’wana hi hosi yanga? Xana a ndzi vulanga ndzi ku, ‘U nga ndzi nyiki ntshembo wa vunwa’?”
29  Hi ku hatlisa a ku eka Gehazi: “Tikhame masenge u khoma nhonga yanga hi voko u famba. Loko wo tshuka u hlangana ni munhu, u nga n’wi xeweti; naswona loko munhu o tshuka a ku xeweta, u nga n’wi hlamuli. U fanele u veka nhonga ya mina ehenhla ka xikandza xa mufana loyi.”
30  Hiloko mana wa mufana loyi a ku: “Leswi Yehovha a hanyaka nileswi moya-xiviri wa wena wu hanyaka, a ndzi nge ku siyi.” Hikwalaho a suka a yima, a famba na yena.
31  Gehazi a va rhangela kutani a veka nhonga ehenhla ka xikandza xa mufana loyi, kambe a ku nga ri na rito kumbe ku nyikela nyingiso. Hiloko a tlhela a ya n’wi hlanganisa, a n’wi byela a ku: “Mufana loyi a nga kalanga a pfuka.”
32  Eku heteleleni Elixa a fika endlwini, kutani mufana a a file, a latiwe esangwini rakwe.
33  Hiloko a fika a tipfalela swin’we na yena va ri vambirhi, a sungula ku khongela Yehovha.
34  Eku heteleleni a suka a ya etlela ehenhla ka n’wana, a veka nomu ehenhla ka nomu wakwe ni mahlo ehenhla ka mahlo yakwe ni swandla ehenhla ka swandla swakwe, a hambeta a nkhinsama ehenhla ka yena, hakatsongo-tsongo nyama ya n’wana yi kufumela.
35  Kutani a tlhela a sungula ku famba-famba endlwini, kan’we a ya tlhelo leri ni kan’we a ya tlhelo lerin’wana, endzhaku ka sweswo a suka a ya nkhinsama ehenhla ka yena. Hiloko mufana a sungula ku entshemula ka nkombo, endzhaku ka sweswo mufana a pfula mahlo.
36  Kutani a vitana Gehazi, a ku: “Vitana wansati loyi wa le Xunemi.” Hiloko a n’wi vitana, a ta eka yena. Kutani a ku: “Tlakula n’wana wa wena.”
37  Hiloko a fika a wela emilengeni yakwe a nkhinsamela emisaveni eka yena, endzhaku ka sweswo a tlakula n’wana wakwe a huma.
38  Elixa a tlhelela eGiligala, a ku ri ni ndlala etikweni. Loko vana va vaprofeta va tshame emahlweni ka yena, hi ku famba ka nkarhi a ku eka mutirhi wakwe: “Tseleka mbita leyikulu ya ku sweka, u swekela vana va vaprofeta xiculu.”
39  Hiloko un’wana a huma a ya enhoveni leswaku a ya kha swimilana swa malo, a kuma murhi wa vhinya wa le nhoveni, kutani a kha marhanga ya le nhoveni eka wona, a tata nguvu yakwe, a fika a ma gavelela embiteni ya xiculu, hikuva a va nga ma tolovelanga.
40  Endzhaku va ma phamela leswaku vavanuna va dya. Hi ku hatlisa loko va ri karhi va dya xiculu, vona va huwelela va ku: “Oho munhu wa Xikwembu xa ntiyiso, ku ni rifu embiteni leyi.” A va swi kotanga ku dya.
41  Hiloko a ku: “Landzani mapa.” Endzhaku ka loko a ma chele embiteni, a ya emahlweni a ku: “Phamela vanhu leswaku va dya.” A ku vanga na nchumu wo biha embiteni yoleyo.
42  A ku ri ni munhu la humaka eBali-xalixa, u fike a tisa xinkwa ni mihandzu leyi wupfaka ku sungula eka munhu wa Xikwembu xa ntiyiso, swinkwa swa maxalana swa 20, ni tindzoho letintshwa ti ri enkwameni wakwe wa xinkwa. Hiloko a ku: “Swi nyike vanhu leswaku va dya.”
43  Kambe muphameri wakwe a ku: “Xana leswi ndzi ta swi vekisa ku yini emahlweni ka vavanuna va 100?” Hiloko a ku: “Swi nyike vanhu leswaku va dya, hikuva Yehovha u te, ‘Ku ta dyiwa ku tlhela ku sala swin’wana.’”
44  Hiloko a swi veka emahlweni ka vona, va sungula ku dya, kutani ku sala swin’wana, hi ku landza rito ra Yehovha.
11  Loko ku ri Ataliya mana wa Ahaziya, a vona leswaku n’wana wakwe u file. Hiloko a suka a yima a lovisa vana hinkwavo va mfumo.
2  Kambe, Yehoxeba n’wana wa Hosi Yehorama, makwavo wa xisati wa Ahaziya, a teka Yehowaxi n’wana wa Ahaziya, a n’wi yiva exikarhi ka vana va hosi lava a va ta dlayiwa, yena ni wansati la n’wi wundlaka a va veka ekamareni ra le ndzeni ra xilawu, va n’wi hlayisa a tumbelele xikandza xa Ataliya, a nga dlayiwanga.
3  A tshama na yena a tumberile endlwini ya Yehovha ku ringana malembe ya tsevu, loko Ataliya a ri karhi a fuma etikweni.
4  Hi lembe ra vunkombo, Yoyada a rhumela rito leswaku ku ya tekiwa tindhuna ta madzana ta varindzi va Vakariya ni lava va tsutsumaka, va va tisa eka yena endlwini ya Yehovha, kutani a endla ntwanano na vona, a va hlambanyisa endlwini ya Yehovha, endzhaku ka sweswo a va komba n’wana wa hosi.
5  A ya emahlweni a va lerisa a ku: “Mi ta endla leswi: Xiphemu xa n’wina xa n’we-xa-nharhu xi fika hi savata, xi tshama xi yi rindza hi vukheta yindlu ya hosi;
6  xiphemu xin’wana xa n’we-xa-nharhu xi ta va eNyangweni ya Masungulo, kutani xiphemu xin’wana xa n’we-xa-nharhu xi ta va enyangweni endzhaku ka lava va tsutsumaka; mi fanele mi tshama mi yi rindza hi vukheta yindlu leyi, mi cincana.
7  Ku ni mintlawa yimbirhi exikarhi ka n’wina leyi yi humaka hinkwayo hi savata, yi fanele yi yi rindza hi vukheta yindlu ya Yehovha hikwalaho ka hosi.
8  Mi fanele mi rhendzela hosi ematlhelo hinkwawo, un’wana ni un’wana a tamele tlhari rakwe; mani na mani la nghenaka endzeni ka tilayini u ta dlayiwa. Hambetani mi va ni hosi loko yi huma niloko yi nghena.”
9  Kutani tindhuna ta madzana ti endla hi ku landza hinkwaswo leswi Yoyada lowa muprista a ti leriseke swona. Hiloko un’wana ni un’wana a teka vavanuna vakwe lava a va nghena hi savata swin’we ni lava a va huma hi savata, va fika eka Yoyada lowa muprista.
10  Muprista a nyika tindhuna ta madzana mafumu ni switlhangu swa xirhendzevutana, leswi a swi ri swa Hosi Davhida, leswi a swi ri endlwini ya Yehovha.
11  Kutani lava va tsutsumaka va tshama va yimile, un’wana ni un’wana a khome matlhari yakwe, ku sukela etlhelweni ra xinene ra yindlu ku ya fika etlhelweni ra ximatsi ra yindlu, ekusuhi ni alitari ni le kusuhi ni yindlu, matlhelo hinkwawo ekusuhi ni hosi.
12  Hiloko a humesa n’wana wa hosi a n’wi tlhandleka xidlodlo ni Vumbhoni; kutani va n’wi endla hosi naswona va n’wi tota. Va sungula ku phokotela mavoko, va ku: “Hosi a yi hanye!”
13  Loko Ataliya a twa swigingi swa vanhu lava tsutsumaka, xikan’we-kan’we a ya eka vanhu endlwini ya Yehovha.
14  Kutani a languta, hosi a yi yime ekusuhi ni phuphu hi ku ya hi ntolovelo wa kona, tihosana ni timhalamhala ti ri ekusuhi ni hosi, vanhu hinkwavo va tiko a va tsakile naswona va yimba timhalamhala. Xikan’we-kan’we Ataliya a handzula tinguvu takwe hi le xikarhi, a sungula ku rila, a ku: “I Xikhiri! I Xikhiri!”
15  Kambe Yoyada lowa muprista a lerisa tindhuna ta madzana, leti ti vekiweke ta vandla ra nyimpi, a ku eka tona: “N’wi humeseni endzeni ka tilayini, loko ku ri un’wana ni un’wana la n’wi salaka endzhaku, a a dlayiwe hi banga!” Hikuva muprista u te: “Yena mi nga n’wi dlayeli endlwini ya Yehovha.”
16  Hiloko va n’wi khoma, a huma hi ndlela ya vungheno bya tihanci bya yindlu ya hosi, va n’wi dlayela kwalaho.
17  Kutani Yoyada a endla ntwanano exikarhi ka Yehovha ni hosi ni vanhu, leswaku va fanele va tikombisa va ri vanhu va Yehovha; ni le xikarhi ka hosi ni vanhu.
18  Endzhaku ka sweswo, vanhu hinkwavo va tiko va fika endlwini ya Bali va hirimuxa tialitari takwe; va hahlula swifaniso swakwe hi ku helela, kutani va dlaya Matani muprista wa Bali emahlweni ka tialitari. Hiloko muprista a veka valanguteri va lawula yindlu ya Yehovha.
19  Ku tlula kwalaho, a teka tindhuna ta madzana ni varindzi va Vakariya ni lava va tsutsumaka ni vanhu hinkwavo va tiko, leswaku va tisa hosi ku suka endlwini ya Yehovha; hakatsongo-tsongo va te hi ndlela ya nyangwa ya lava va tsutsumaka va ta fika endlwini ya hosi; kutani a tshama exiluvelweni xa tihosi.
20  Vanhu hinkwavo va tiko va ya emahlweni va tsaka; loko ku ri muti, a wu kavanyetiwanga, Ataliya va n’wi dlaye hi banga endlwini ya hosi.
21  Yehowaxi a a ri ni malembe ya nkombo hi vukhale loko a sungula ku fuma.
8  Elixa a byela wansati loyi a nga pfuxa n’wana wakwe, a ku: “Suka u yima u famba, wena ni vandyangu wa wena, u ya luvela kun’wana ni kun’wana laha u nga luvelaka kona; hikuva Yehovha u vitane ndlala leswaku yi va kona, ka-​si handle ka sweswo, yi ta va kona etikweni malembe ya nkombo.”
2  Hiloko wansati a suka a yima, a endla hi ku landza rito ra munhu wa Xikwembu xa ntiyiso, a famba, yena ni vandyangu wakwe, a ya luvela etikweni ra Vafilisita malembe ya nkombo.
3  Eku heleni ka malembe ya nkombo wansati a vuya ku suka etikweni ra Vafilisita, a huma a ya rilela yindlu yakwe ni nsimu yakwe eka hosi.
4  Hosi yi vulavula na Gehazi mutirhi wa munhu wa Xikwembu xa ntiyiso, yi ku: “Ndzi kombela u ndzi rungulela swilo leswikulu hinkwaswo leswi Elixa a swi endleke.”
5  Kuteloko a n’wi rungulela ndlela leyi hosi yi n’wi pfuxeke ha yona munhu la feke, phela wansati loyi n’wana wakwe a pfuxiweke hi yena loyi a a rilela yindlu yakwe ni nsimu yakwe eka hosi. Xikan’we-kan’we Gehazi a ku: “Hosi yanga leyi nga mufumi, hi yena wansati loyi, naswona hi yena n’wana loyi Elixa a n’wi pfuxeke.”
6  Kutani hosi yi vutisa wansati loyi, yena a ya emahlweni a yi rungulela mhaka leyi. Hiloko hosi yi n’wi nyika mutirhi wa le hubyeni, yi ku: “N’wi tlherisele hinkwaswo leswi swi nga swa yena ni ntshovelo hinkwawo wa le masin’wini, ku sukela esikwini leri a sukeke ha rona etikweni leri ku fikela sweswi.”
7  Elixa a fika eDamaska; kutani Beni-hadadi hosi ya Siriya a a vabya. Hiloko a vikeriwa, va ku: “Munhu wa Xikwembu xa ntiyiso u fikile ni laha.”
8  Kutani hosi yi ku eka Hazayele: “Khoma nyiko hi voko u famba u ya hlanganisa munhu wa Xikwembu xa ntiyiso, u fanele u vutisa Yehovha ha yena, u ku, ‘Xana ndzi ta hanya eka vuvabyi lebyi?’”
9  Hiloko Hazayele a famba a n’wi hlanganisa, a khoma nyiko hi voko, ni swilo hinkwaswo leswinene swa le Damaska, ndzhwalo wa tikamela ta 40, a fika a yima emahlweni ka yena, a ku: “N’wana wa wena Beni-hadadi hosi ya Siriya u ndzi rhume eka wena, a ku, ‘Xana ndzi ta hanya eka vuvabyi lebyi?’”
10  Kutani Elixa a ku eka yena: “Famba u ya n’wi byela, u ku, ‘Hakunene u ta hanya,’ kasi Yehovha u ndzi kombisile leswaku luya entiyisweni u ta fa.”
11  A n’wi honolela swinene a kala a khomiwa hi tingana. Hiloko munhu wa Xikwembu xa ntiyiso a rila.
12  Kutani Hazayele a ku: “Hosi yanga yi rilela yini?” Yena a ku: “Hikuva ndzi swi tiva kahle swilo swo biha leswi u nga ta swi endla eka vana va Israyele. Tindhawu ta vona leti tiyisiweke u ta ti nyikela endzilweni, vavanuna va vona lava hlawuriweke u ta va dlaya hi banga, vana va vona u ta va fayetela ni vasati va vona lava tikeke u ta va handzula makhwiri.”
13  Hiloko Hazayele a ku: “Nandza wa wena la nga mbyana yinene i yini leswaku a endla nchumu lowu lowukulu?” Kambe Elixa a ku: “Yehovha u ndzi kombe wena u ri hosi ya Siriya.”
14  Endzhaku ka sweswo a famba a suka eka Elixa, a fika eka hosi yakwe, leyi yi vuleke yi ku eka yena: “Xana Elixa u ku byele yini?” Hiloko a ku: “U ndzi byele a ku, ‘Hakunene u ta hanya.’”
15  Kutani hi siku leri tlhandlamaka, yi teka nguvu yo funengela yi yi peta ematini, yi yi veka exikandzeni xa yona, yi fa. Hazayele a sungula ku fuma ematshan’weni ya yona.
16  Hi lembe ra vuntlhanu ra Yehorama n’wana wa Akabu hosi ya Israyele, loko Yehoxafati a ri hosi ya Yuda, Yehorama n’wana wa Yehoxafati hosi ya Yuda a va hosi.
17  A a ri ni malembe ya 32 hi vukhale loko a va hosi, u fume eYerusalema malembe ya nhungu.
18  A hambeta a famba endleleni ya tihosi ta Israyele, hilaha va yindlu ya Akabu va endleke hakona; hikuva n’wana wa Akabu u ve nsati wakwe, a hambeta a endla swo biha ematihlweni ya Yehovha.
19  Yehovha a a nga swi lavi ku lovisa Yuda hikwalaho ka Davhida nandza wakwe, hilaha a n’wi tshembiseke hakona leswaku u ta n’wi nyika rivoni, yena ni vana vakwe nkarhi hinkwawo.
20  Emasikwini yakwe Edomu a pfukela vulawuri bya Yuda kutani a veka hosi leyi nga ta va fuma.
21  Kutani Yehorama a hundzela eZayiri, ni makalichi hinkwawo lawa a a ri na wona. Hiloko yena a pfuka nivusiku a dlaya Vaedomu lava a va n’wi rhendzerile ni tindhuna ni makalichi; vanhu va balekela emintsongeni ya vona.
22  Kambe Edomu a ya emahlweni ni swiendlo swakwe swa ku pfukela vulawuri bya Yuda ku fikela esikwini leri. Hi wona nkarhi lowu Libna wu sunguleke ha wona swiendlo swa ku pfukela.
23  Timhaka letin’wana ta Yehorama ni hinkwaswo leswi a swi endleke, xana a swi tsariwanga ebukwini ya timhaka ta masiku ya tihosi ta Yuda?
24  Eku heteleleni Yehorama a etlela ni vatata wakwe, a lahliwa ni vatata wakwe eMutini wa Davhida. Ahaziya n’wana wakwe a sungula ku fuma ematshan’weni ya yena.
25  Hi lembe ra vu-12 ra Yehorama n’wana wa Akabu hosi ya Israyele, Ahaziya n’wana wa Yehorama hosi ya Yuda a va hosi.
26  Ahaziya a a ri ni malembe ya 22 hi vukhale loko a sungula ku fuma, u fume lembe rin’we eYerusalema. Vito ra mana wakwe a ku ri Ataliya ntukulu wa Omri hosi ya Israyele.
27  U fambe endleleni ya yindlu ya Akabu, a hambeta a endla swo biha ematihlweni ya Yehovha ku fana ni yindlu ya Akabu, hikuva a a ri xaka ra yindlu ya Akabu hi vukati.
28  Hiloko a famba na Yehorama n’wana wa Akabu enyimpini ku ya lwa na Hazayele hosi ya Siriya eRhamoti-giliyadi, kambe Vasiriya va tlhava Yehorama.
29  Kutani Yehorama lowa hosi a tlhela leswaku a ya tshunguriwa timbanga eYizriyele, leti Vasiriya va n’wi vangeleke tona eRhama loko a lwa na Hazayele hosi ya Siriya. Loko ku ri Ahaziya n’wana wa Yehorama hosi ya Yuda, u rhelerile a ya vona Yehorama n’wana wa Akabu eYizriyele, hikuva a a vabya.
16  Akazi n’wana wa Yohatama hosi ya Yuda a va hosi hi lembe ra vu-17 ra Peka n’wana wa Remaliya.
2  Akazi a a ri ni malembe ya 20 hi vukhale loko a sungula ku fuma, u fume eYerusalema malembe ya 16; a nga endlanga nchumu xo lulama ematihlweni ya Yehovha Xikwembu xakwe ku hambana na Davhida kokwa wakwe.
3  A hambeta a famba endleleni ya tihosi ta Israyele, hambi ku ri vana vakwe u va hundzise endzilweni, hi ku landza swilo swo nyenyetsa swa matiko lawa Yehovha a ma hlongoleke hikwalaho ka vana va Israyele.
4  U ye emahlweni a endla xitlhavelo ni ku mbulukisa xitlhavelo etindhawini leti tlakukeke, ni le switsungeni ni le hansi ka murhi wun’wana ni wun’wana lowukulu.
5  Hi nkarhi wolowo Resini hosi ya Siriya na Peka n’wana wa Remaliya hosi ya Israyele va tlhandluka ku ta lwa na Yerusalema, va rhendzela Akazi kambe a va swi kotanga ku lwa.
6  Hi nkarhi wolowo, Resini hosi ya Siriya a vuyisela Elata aEdomu, endzhaku ka sweswo a susa Vayuda hinkwavo aElata; loko ku ri Vaedomu, va nghena aElata va tshama kona ku fikela esikwini leri.
7  Hiloko Akazi a rhuma varhumiwa eka Tiglata-pilizere hosi ya Asiriya, a ku: “Ndzi nandza wa wena ni n’wana wa wena. Tlhandluka u ndzi ponisa exandleni xa hosi ya Siriya ni le xandleni xa hosi ya Israyele, leti ti ndzi pfukelaka.”
8  Kutani Akazi a teka silivhere ni nsuku leswi a swi kumeka endlwini ya Yehovha ni le ka xuma xa yindlu ya hosi, a swi rhumela eka hosi ya Asiriya ku ri xifumbarheriso.
9  Hiloko hosi ya Asiriya yi n’wi yingisa, naswona hosi ya Asiriya yi tlhandlukela eDamaska yi wu teka, yi yisa vanhu va wona evukhumbini le Kiri, kutani yi dlaya Resini.
10  Hosi Akazi a famba a ya hlangana na Tiglata-pilizere hosi ya Asiriya eDamaska, a vona alitari leyi a yi ri eDamaska. Hiloko Hosi Akazi a rhumela Yuriya lowa muprista mpfampfarhuto wa alitari ni ntila wa yona malunghana ni ndlela leyi yi endliweke ha yona.
11  Yuriya lowa muprista a aka alitari leyi. Yuriya lowa muprista u yi endle hi ku landza hinkwaswo leswi Hosi Akazi a n’wi rhumeleke swona swi huma eDamaska, loko Hosi Akazi a nga si vuya eDamaska.
12  Loko hosi yi fika yi huma eDamaska, hosi yi vona alitari; hosi yi ya ekusuhi ni alitari yi endla magandzelo ehenhla ka yona.
13  Yi hambete yi mbulukisa gandzelo ra yona ro hisiwa ni gandzelo ra yona ra mavele, yi chulula gandzelo ra yona ra swakunwa, yi xuva ngati ya switlhavelo swa xinakulobye leswi a swi ri swa yona ehenhla ka alitari.
14  Alitari ya koporo leyi a yi ri emahlweni ka Yehovha yi yi tshineta yi suka emahlweni ka yindlu, yi suka exikarhi ka alitari yakwe ni yindlu ya Yehovha, yi yi veka en’walungwini wa alitari ya yona.
15  Kutani Hosi Akazi a lerisa Yuriya lowa muprista, a ku: “Mbulukisa gandzelo ro hisiwa ra nimixo ehenhla ka alitari leyikulu, ni gandzelo ra mavele ra nimadyambu ni gandzelo ro hisiwa ra hosi ni gandzelo rakwe ra mavele ni gandzelo ro hisiwa ra vanhu hinkwavo va tiko, ni gandzelo ra vona ra mavele ni magandzelo ya vona ya swakunwa; u fanele u xuva ngati hinkwayo ya gandzelo ro hisiwa ni ngati hinkwayo ya xitlhavelo ehenhla ka yona. Loko ku ri alitari ya koporo ndzi ta ehleketa ha yona.”
16  Kutani Yuriya lowa muprista a endla hi ku landza hinkwaswo leswi Hosi Akazi a swi leriseke.
17  Ku tlula kwalaho, Hosi Akazi a tsemelela swisirhelelo swa le matlhelo swa makalichi, a susa swihlambelo eka wona; a hawula lwandle ehenhla ka tinkunzi ta koporo leti a ti ri ehansi ka rona, a ri veka ehenhla ka vuandlalo bya maribye.
18  A susa endlwini ya Yehovha muako lowu funengetiweke wa savata, lowu va wu akeke endlwini, ni ndlela yo nghena ya hosi ya le handle, hikwalaho ka hosi ya Asiriya.
19  Loko ku ri timhaka letin’wana ta Akazi, leswi a swi endleke, xana a swi tsariwanga ebukwini ya timhaka ta masiku ya tihosi ta Yuda?
20  Eku heteleleni Akazi a etlela ni vatata wakwe, kutani a lahliwa ni vatata wakwe eMutini wa Davhida; Hezekiya n’wana wakwe a sungula ku fuma ematshan’weni ya yena.
18  Hezekiya n’wana wa Akazi hosi ya Yuda a va hosi hi lembe ra vunharhu ra Hoxeya n’wana wa Elaha hosi ya Israyele.
2  A a ri ni malembe ya 25 hi vukhale loko a sungula ku fuma, u fume eYerusalema malembe ya 29. Vito ra mana wakwe a ku ri Abiya n’wana wa Zakariya.
3  A hambeta a endla leswi lulameke ematihlweni ya Yehovha, hi ku landza hinkwaswo leswi Davhida kokwa wakwe a swi endleke.
4  Hi yena la suseke tindhawu leti tlakukeke, a tshovelela tinsika to kwetsima, a tsema mhandzi yo kwetsima, a pfotlosela nyoka ya koporo leyi Muxe a yi endleke; hikuva ku ta fikela emasikwini wolawo, vana va Israyele a va hambeta va mbulukisa xitlhavelo eka yona, a yi vitaniwa nyoka ya xifaniso xa hava ya koporo.
5  A a tshemba Yehovha Xikwembu xa Israyele; kutani endzhaku ka yena a ku vanga na munhu la faneke na yena exikarhi ka tihosi hinkwato ta Yuda, hambi ku ri lava a va ri emahlweni ka yena.
6  U hambete a namarhela Yehovha. A nga hambukanga eku n’wi landzeleni, kambe u ye emahlweni a hlayisa swileriso swakwe leswi Yehovha a swi leriseke Muxe.
7  Yehovha a va na yena. Kun’wana ni kun’wana laha a a ya kona, a a endla hi vutlhari; u yi xandzukerile hosi ya Asiriya, a nga yi tirhelanga.
8  Hi yena la dlayeke Vafilisita ku ya fika eGaza ni le tindhawini ta wona, ku suka exihondzweni xa varindzi ku ya fika emutini lowu tiyisiweke.
9  Hi lembe ra vumune ra Hosi Hezekiya, ku nga lembe ra vunkombo ra Hoxeya n’wana wa Elaha hosi ya Israyele, Xalmanezere hosi ya Asiriya a fika ku ta lwa na Samariya ni ku wu rhendzela.
10  Kutani va wu teka eku heleni ka malembe manharhu; hi lembe ra vutsevu ra Hezekiya, ku nga lembe ra vukaye ra Hoxeya hosi ya Israyele, Samariya wu tekiwa.
11  Endzhaku ka sweswo hosi ya Asiriya yi yisa Israyele evukhumbini le Asiriya, yi va tshamisa eHala ni le Habori enambyeni wa Gozana ni le mitini ya Vameda,
12  hikwalaho ka leswi va nga ri yingisangiki rito ra Yehovha Xikwembu xa vona, kambe va hambete va tlula ntwanano wakwe, ni hinkwaswo leswi Muxe nandza wa Yehovha a va leriseke swona. A va swi yingisanga hambi ku ri ku swi endla.
13  Hi lembe ra vu-14 ra Hosi Hezekiya, Senakeribi hosi ya Asiriya a tlhandluka ku ta hlasela miti hinkwayo leyi tiyisiweke ya Yuda, kutani a yi teka.
14  Hiloko Hezekiya hosi ya Yuda a rhumela rito eka hosi ya Asiriya le Lakixi, a ku: “Ndzi dyohile. Tlhela, u nga lwi na mina. Xin’wana ni xin’wana lexi u nga ta ndzi sindzisa xona ndzi ta xi rhwala.” Kutani hosi ya Asiriya yi lava titalenta ta silivhere ta 300, ni titalenta ta nsuku ta 30 eka Hezekiya hosi ya Yuda.
15  Hikwalaho Hezekiya a n’wi nyika silivhere hinkwayo leyi a yi kumeka endlwini ya Yehovha ni le xumeni xa yindlu ya hosi.
16  Hi nkarhi wolowo Hezekiya a susa tinyangwa ta tempele ya Yehovha ni marimba lawa Hezekiya hosi ya Yuda a a ma namekile, a swi nyika hosi ya Asiriya.
17  Hosi ya Asiriya yi rhuma Tartani na Rabusarisi na Rabuxake va suka eLakixi va ya eka Hosi Hezekiya le Yerusalema, va ri ni vandla lerikulu ra nyimpi, leswaku va tlhandluka va fika eYerusalema. Kutani va tlhandluka va ya yima va nga fambi empfelelweni wa xidziva xa le henhla, lexi xi nga egondzweni lerikulu ra nsimu ya muhlantswi.
18  Va sungula ku huwelela hosi, kambe Eliyakimi n’wana wa Hilkiya a huma a ta eka vona, loyi a a lawula vandyangu, na Xebhina lowa matsalana na Yowa n’wana wa Asafa mutsari wa timhaka.
19  Hikwalaho Rabuxake a ku eka vona: “Ndzi kombela mi byela Hezekiya mi ku, ‘Hosi leyikulu, hosi ya Asiriya yi te: “Wo va yini ntshembo lowu u tshembeleke eka wona?
20  Wena u te (kambe i rito ra nomu), ‘Ku ni makungu ni matimba ya nyimpi.’ Kutani i mani loyi u n’wi tshembeke, leswi u ndzi xandzukeleke?
21  Waswivo, u tshembe ku seketeriwa hi rihlanga leri ri pfotlokeke, ku nga Egipta, leri loko munhu o titshega ha rona, kunene ri nga nghenaka exandleni xakwe ri xi tlhava. Faro hosi ya Egipta u tano eka hinkwavo lava va n’wi tshembaka.
22  Loko mo ndzi byela, mi ku, ‘Hi tshembe Yehovha Xikwembu xa hina,’ xana a hi yena loyi tindhawu takwe leti tlakukeke ni tialitari takwe swi susiweke hi Hezekiya, kasi u byela Yuda na Yerusalema a ku, ‘Mi fanele mi nkhinsama emahlweni ka alitari leyi eYerusalema’?”’
23  Kutani, sweswi ndzi kombela u hlambanya eka hosi yanga, hosi ya Asiriya, ndzi ku nyika tihanci ta 2 000 ku vona loko u ta swi kota ku kuma vanhu lava nga ta ti gada.
24  Kutani, xana u nga xi tlherisisa ku yini xikandza xa ndhuna-nkulu yin’we ya malandza lamatsongo ya hosi yanga, kasi wena, u tshemba Egipta leswaku u kuma makalichi ni vagadi va tihanci?
25  Xana a ndzi pfumeleriwanga hi Yehovha leswaku ndzi ta hlasela ndhawu leyi ndzi yi lovisa? Yehovha u ndzi byele a ku, ‘Tlhandluka u hlasela tiko leri, u fanele u ri lovisa.’”
26  Hiloko Eliyakimi n’wana wa Hilikiya na Xebhina na Yowa va ku eka Rabuxake: “Hi kombela u vulavula ni malandza ya wena hi ririmi ra le Siriya, hikuva ha swi twa; u nga vulavuli na hina hi ririmi ra Vayuda etindleveni ta vanhu lava nga erirhangwini.”
27  Kambe Rabuxake a ku eka vona: “Xana hosi yanga yi ndzi rhume ku vula marito lawa eka hosi ya n’wina ni le ka n’wina? Xana a hi le ka vanhu lava tshameke ehenhla ka rirhangu, leswaku va dya thyaka ra vona, va nwa mixixito ya vona swin’we na n’wina?”
28  Hiloko Rabuxake a yima, a huwelela hi rito lerikulu hi ririmi ra Vayuda; a ya emahlweni a vulavula a ku: “Twanani rito ra hosi leyikulu, hosi ya Asiriya.
29  Hosi yi te, ‘Mi nga pfumeli ku xisiwa hi Hezekiya, hikuva a nge swi koti ku mi kutsula evokweni ra mina.
30  Naswona mi nga pfumeli Hezekiya a mi endla mi tshemba Yehovha, a ku: “Kunene Yehovha u ta hi kutsula, naswona muti lowu a wu nge nyiketiwi evokweni ra hosi ya Asiriya.”
31  Mi nga n’wi yingisi Hezekiya; hikuva hosi ya Asiriya yi te: “Tinyiketeni eka mina, mi ta eka mina kutani un’wana ni un’wana a dya emurhini wakwe wa vhinya ni un’wana ni un’wana a dya enkuweni wakwe, un’wana ni un’wana a nwa mati exihlobyeni xakwe,
32  kukondza ndzi fika ndzi mi yisa etikweni leri fanaka ni tiko ra n’wina, tiko ra koroni ni vhinyo leyintshwa, tiko ra xinkwa ni masimu ya vhinya, tiko ra mitlhwari leyi nga ni mafurha ni vulombe; mi hambeta mi hanya leswaku mi nga fi. Mi nga n’wi yingisi Hezekiya, hikuva wa mi yenga, a ku, ‘Yehovha u ta hi kutsula.’
33  Xana swikwembu swa matiko swi ma kutsurile matiko ya swona evokweni ra hosi ya Asiriya?
34  Xana swi kwihi swikwembu swa Hamati na Aripadi? Xana swi kwihi swikwembu swa Sefaravhayimi, Hena na Ivha? Xana swi n’wi kutsurile Samariya evokweni ra mina?
35  Hi swihi exikarhi ka swikwembu hinkwaswo leswi kutsuleke tiko ra swona evokweni ra mina lerova Yehovha a nga kutsula Yerusalema evokweni ra mina?”’”
36  Kutani vanhu va miyela va nga n’wi hlamuli nchumu, hikuva xileriso xa hosi a xi ku: “Mi nga n’wi hlamuli.”
37  Kambe Eliyakimi n’wana wa Hilkiya, loyi a a lawula vandyangu, na Xebhina lowa matsalana na Yowa n’wana wa Asafa mutsari wa timhaka va ta eka Hezekiya, va handzule tinguvu ta vona hi le xikarhi, va n’wi byela marito ya Rabuxake.
17  Hi lembe ra vu-12 ra Akazi hosi ya Yuda, Hoxeya n’wana wa Elaha a va hosi ya Israyele eSamariya malembe ya kaye.
2  A hambeta a endla swo biha ematihlweni ya Yehovha, ntsena a nga endlanga ku fana ni tihosi ta Israyele leti a ti ri kona emahlweni ka yena.
3  Xalmanezere hosi ya Asiriya u tlhandluke a ta lwa na yena, kutani Hoxeya a va nandza wakwe a sungula ku hakela ndzuvo eka yena.
4  Hambiswiritano, hosi ya Asiriya yi vone kungu ro biha emhakeni ya Hoxeya, hi ku va a rhumele varhumiwa eka So hosi ya Egipta, a nga wu humesanga ndzuvo eka hosi ya Asiriya ku fana ni le malembeni ya le ku sunguleni. Hikwalaho hosi ya Asiriya yi n’wi pfalela, yi n’wi hlayisa a bohiwile endlwini ya vubohiwa.
5  Hosi ya Asiriya yi tlhandluka ku lwa ni tiko hinkwaro, ni ku tlhandluka yi ta eSamariya yi wu rhendzela ku lwa na wona malembe manharhu.
6  Hi lembe ra vukaye ra Hoxeya, hosi ya Asiriya yi teka Samariya, yi yisa Israyele evukhumbini le Asiriya, yi va tshamisa eHala ni le Habori enambyeni wa Gozana ni le mitini ya Vameda.
7  Hikwalaho ka leswi vana va Israyele a va dyohele Yehovha Xikwembu xa vona, loyi a va humeseke etikweni ra Egipta, evokweni ra Faro hosi ya Egipta, va sungula ku chava swikwembu swin’wana;
8  va hambeta va famba hi milawu ya matiko lawa Yehovha a ma hlongoleke emahlweni ka vana va Israyele, ni hi milawu ya tihosi ta Israyele, leyi a va yi vekile;
9  vana va Israyele va hambeta va lavisisa swilo leswi a swi nga lulamanga eka Yehovha Xikwembu xa vona, va hambeta va tiakela tindhawu leti tlakukeke emitini ya vona hinkwayo, ku suka exihondzweni xa murindzi ku ya fika emutini lowu tiyisiweke;
10  va hambeta va tiyimisela tinsika to kwetsima ni timhandzi to kwetsima exitsungeni xin’wana ni xin’wana lexi tlakukeke, ni le hansi ka murhi wun’wana ni wun’wana lowukulu;
11  etindhawini teto hinkwato leti tlakukeke va hambete va mbulukisa xitlhavelo ku fana ni matiko lawa Yehovha a va yiseke evukhumbini hikwalaho ka wona, va tshamela ku endla swilo swo biha leswaku va hlundzukisa Yehovha;
12  Va ya emahlweni va tirhela swifaniso swa hava leswi hombolokeke, leswi Yehovha a va byeleke ha swona, a ku: “Mi nga tshuki mi endla nchumu lowu”;
13  Yehovha a hambeta a lemukisa Israyele na Yuda hi vaprofeta vakwe hinkwavo ni un’wana ni un’wana la vonaka swivono, a ku: “Tlhelani etindleleni ta n’wina to biha mi hlayisa swileriso swa mina ni milawu ya mina, hi ku landza nawu hinkwawo lowu ndzi wu leriseke vatata wa n’wina, ni lowu ndzi mi rhumeleleke wona hi malandza ya mina ku nga vaprofeta”;
14  a va yingisanga kambe va hambete va nonon’hwisa tinhamu ta vona ku fana ni tinhamu ta vatata wa vona, lava a va nga ri na ripfumelo eka Yehovha Xikwembu xa vona;
15  va ye emahlweni va bakanya swileriso swakwe ni ntwanano wakwe lowu a wu endleke ni vatata wa vona, ni switsundzuxo swakwe leswi a va lemukiseke ha swona, va landzelela swifaniso swa hava leswi nga pfuniki nchumu, va va lava nga pfuniki nchumu hi voxe, ni ku tekelela matiko lawa a ma va rhendzerile, lawa Yehovha a va leriseke leswaku va nga endli ku fana na wona;
16  Va hambeta va siya swileriso hinkwaswo swa Yehovha Xikwembu xa vona, va ya emahlweni va tiendlela swifaniso leswi n’okisiweke, marhole mambirhi, va endla mhandzi yo kwetsima, va sungula ku nkhinsamela vuthu hinkwaro ra le matilweni ni ku tirhela Bali;
17  va hambeta va hundzisa vana va vona va majaha ni va vanhwanyana endzilweni, va hlahluva naswona va endla mihlolo, va hambeta va tixavisa eku endleni ka leswo biha ematihlweni ya Yehovha leswaku va n’wi hlundzukisa;
18  Hikwalaho Yehovha a n’wi hlundzukela ngopfu Israyele, lerova a va susa emahlweni kakwe. A nga tshikanga ni un’we a sala handle ka nyimba ya Yuda yi ri yoxe.
19  Hambi ku ri Yuda a wu swi hlayisanga swileriso swa Yehovha Xikwembu xa vona, kambe va ye emahlweni va famba emilawini ya Israyele leyi va yi endleke.
20  Hiloko Yehovha a bakanya mbewu hinkwayo ya Israyele, a hambeta a va xanisa ni ku va nyiketa evokweni ra vaphangi, ku fikela loko a va cukumete va suka emahlweni ka yena.
21  Hikuva u suse Israyele endlwini ya Davhida, kutani va endla Yerobuwamu n’wana wa Nebati a va hosi; Yerobuwamu a endla leswaku tiko ra Israyele ri tshika ku landzela Yehovha, a va dyohisa hi xidyoho lexikulu.
22  Kutani vana va Israyele va famba eswidyohweni hinkwaswo swa Yerobuwamu leswi a swi endleke. A va sukanga eka swona,
23  ku fikela loko Yehovha a susa Israyele emahlweni yakwe, hilaha a vuleke hakona hi malandza yakwe hinkwawo ku nga vaprofeta. Hiloko Israyele a suka emisaveni ya yena a ya evukhumbini le Asiriya ku ta fikela esikwini leri.
24  Hikwalaho hosi ya Asiriya yi tisa vanhu lava humaka eBabilona ni le Kuta ni le Avha ni le Hamati ni le Sefaravhayimi, yi va tshamisisa emitini ya Samariya ematshan’weni ya vana va Israyele; va sungula ku tshama eSamariya ni le mitini ya rona.
25  Loko va sungula ku tshama kwalaho, a va n’wi chavanga Yehovha. Hikwalaho Yehovha a rhumela tinghala exikarhi ka vona, ti va vadlayi exikarhi ka vona.
26  Hiloko va rhumela rito eka hosi ya Asiriya, va ku: “Matiko lawa u ma yiseke evukhumbini ivi u ma tshamisisa emitini ya Samariya, a ma byi tivanga vukhongeri bya Xikwembu xa tiko leri, lerova xi hambeta xi rhumela tinghala exikarhi ka vona; kutani waswivo, ta va dlaya tanihi leswi a nga riki kona la tivaka vukhongeri bya Xikwembu xa tiko rero.”
27  Kutani hosi ya Asiriya yi lerisa, yi ku: “Yisani un’wana wa vaprista lava mi va suseke kwalaho mi va yisa evukhumbini, leswaku a ya tshama kona a va dyondzisa vukhongeri bya Xikwembu xa tiko rero.”
28  Hiloko un’wana wa vaprista loyi va n’wi yiseke evukhumbini a suka eSamariya, a fika a tshama eBethele, a va dyondzisa ndlela leyi va faneleke va chava Yehovha ha yona.
29  Kambe tiko rin’wana ni rin’wana ri tiendlela xikwembu xa rona, lexi va nga xi veka endlwini ya tindhawu leti tlakukeke leti Vasamariya va tiendleke, tiko rin’wana ni rin’wana, emitini ya vona leyi a va tshama eka yona.
30  Loko ku ri vavanuna va Babilona, va endle Sukoti-benoti, vavanuna va Kuta va endle Nerigala, vavanuna va Hamati va endle Axima.
31  Loko ku ri va ka Avha va endle Nibazi na Taritaka; va ka Sefaravhayimi a va hisa vana va vona endzilweni eka Adrameleke na Anameleke swikwembu swa Sefaravhayimi.
32  Va chava Yehovha naswona va ya emahlweni va tiendlela vaprista va tindhawu leti tlakukeke eka vanhu lava tolovelekeke, kutani va va tirhela endlwini ya tindhawu leti tlakukeke.
33  Va chave Yehovha, kambe a va gandzela swikwembu swa vona, hi ku landza vukhongeri bya matiko lawa va yisiweke evukhumbini va huma eka wona.
34  Va endla hi ku landza vukhongeri bya vona byo sungula ku ta fikela esikwini leri. A va kona lava a va chava Yehovha naswona a va kona lava a va endla hi ku landza milawu yakwe ni swiboho swakwe swa vuavanyisi, ni nawu ni swileriso leswi Yehovha a swi leriseke vana va Yakobe, loyi vito rakwe a ri endleke Israyele;
35  loko Yehovha a endla ntwanano na vona naswona a va lerisa, a ku: “Mi nga tshuki mi chava swikwembu swin’wana, mi nga tshuki mi swi nkhinsamela kumbe mi swi tirhela kumbe mi swi endlela xitlhavelo.
36  Kambe Yehovha loyi a mi humeseke etikweni ra Egipta hi matimba lamakulu ni hi voko leri tshambulutiweke, hi Yena loyi mi faneleke mi n’wi chava, mi fanele mi n’wi nkhinsamela, mi fanele mi n’wi endlela xitlhavelo.
37  Kutani swiletelo ni swiboho swa vuavanyisi ni nawu ni xileriso leswi a mi tsaleleke swona, mi fanele mi hisekela ku swi endla nkarhi hinkwawo; mi nga tshuki mi chava swikwembu swin’wana.
38  Ntwanano lowu ndzi wu endleke na n’wina, mi nga tshuki mi wu rivala; mi nga tshuki mi chava swikwembu swin’wana.
39  Kambe mi fanele mi chava Yehovha Xikwembu xa n’wina, hikuva hi yena la nga ta mi kutsula evokweni ra valala va n’wina hinkwavo.”
40  A va yingisanga, kambe va endle hi ku landza vukhongeri bya vona byo sungula.
41  Kutani matiko lawa ma chava Yehovha, kambe a ma tirhela swifaniso swa wona leswi vatliweke. Loko ku ri vana va vona ni vatukulu va vona, va endle hilaha vatata wa vona va endleke hakona ku ta fikela esikwini leri.
9  Loko ku ri Elixa lowa muprofeta, u vitane un’wana wa vana va vaprofeta, a ku eka yena: “Tikhame masenge u khoma gula leri ra mafurha hi voko, u ya eRhamoti-giliyadi.
2  Loko u fike kwalaho, u lava Yehu n’wana wa Yehoxafati n’wana wa Nimxi; u fanele u nghena u n’wi yimisa exikarhi ka vamakwavo, u n’wi tisa ekamareni ra le ndzeni-ndzeni.
3  U fanele u teka gula ra mafurha u ri chela enhlokweni yakwe, u ku, ‘Yehovha u te: “Ndza ku tota leswaku u va hosi ya Israyele.”’ Kutani u fanele u pfula nyangwa u baleka, u nga rindzi.”
4  Hiloko mutirhi, mutirhi wa muprofeta a khoma ndlela a ya eRhamoti-giliyadi.
5  Loko a fika, waswivo, varhangeri va vandla ra nyimpi a va tshamile. Kutani a ku: “Ndzi ku khomele rito, Wena murhangeri.” Hiloko Yehu a ku: “I ra mani eka hina hinkwerhu?” Yena a ku: “I ra wena, Wena murhangeri.”
6  Kutani a suka a yima a nghena endlwini; hiloko a chela mafurha enhlokweni yakwe, a ku eka yena: “Yehovha Xikwembu xa Israyele u te, ‘Ndza ku tota leswaku u va hosi ya vanhu va Yehovha, ku nga Israyele.
7  U fanele u dlaya yindlu ya Akabu hosi ya wena, naswona ndzi fanele ndzi rihisela ngati ya malandza ya mina ku nga vaprofeta, ni ngati ya malandza hinkwawo ya Yehovha, evokweni ra Yezabele.
8  Yindlu hinkwayo ya Akabu yi fanele yi lova; ndzi fanele ndzi dlaya eka Akabu un’wana ni un’wana la humeselaka mati ekhumbini ni un’wana ni un’wana la nga sirhelelekangiki ni loyi a nga pfuniki nchumu eIsrayele.
9  Ndzi fanele ndzi veka yindlu ya Akabu yi fana ni yindlu ya Yerobuwamu n’wana wa Nebati, ni yindlu ya Baxa n’wana wa Ahiya.
10  Kutani Yezabele u ta dyiwa hi timbyana ensin’wini ya le Yizriyele, a ku na munhu la nga ta n’wi lahla.’” Hiloko a pfula nyangwa a baleka.
11  Loko ku ri Yehu, a huma a ya eka malandza ya hosi yakwe, va sungula ku vula va ku eka yena: “Xana hinkwaswo swi famba kahle? Ha yini munhu loyi a hlanyaka a tile eka wena?” Kambe a ku eka vona: “N’wina mi n’wi tiva kahle munhu loyi ni mavulavulelo yakwe.”
12  Kambe va ku: “Wa hemba! Hi kombela u hi byela.” Hiloko a ku: “U ndzi byele leswi ni leswiya, a ku, ‘Yehovha u te: “Ndza ku tota leswaku u va hosi ya Israyele.”’”
13  Kutani va hatlisa, un’wana ni un’wana a teka nguvu yakwe, va ti veka ehansi ka yena eswikhandziyweni leswi nga funengetiwangiki, va sungula ku yimba nanga, va ku: “Yehu i hosi!”
14  Hiloko Yehu n’wana wa Yehoxafati n’wana wa Nimxi a sungula ku endlela Yehorama xikhiri. Yehorama a a rindza eRhamoti-giliyadi, yena ni tiko hinkwaro ra Israyele, hikwalaho ka Hazayele hosi ya Siriya.
15  Endzhaku Yehorama lowa hosi a tlhela leswaku a ta tshunguriwa eYizriyele, eka timbanga leti Vasiriya va n’wi vangeleke tona loko a lwa na Hazayele hosi ya Siriya. Kutani Yehu a ku: “Loko moya-xiviri wa wena wu pfumela, u nga pfumeleli munhu a huma a baleka emutini a ya endla xiviko eYizriyele.”
16  Hiloko Yehu a gada a ya eYizriyele; hikuva Yehorama a a etlele kona, naswona Ahaziya hosi ya Yuda a a rhelerile ku ya vona Yehorama.
17  Murindzi a a yime ehenhla ka xihondzo eYizriyele, kutani a vona ntshungu lowukulu wa vavanuna va Yehu loko a ri karhi a ta, xikan’we-kan’we a ku: “Ndzi vona ntshungu lowukulu wa vavanuna.” Hiloko Yehorama a ku: “Teka mugadi wa hanci u n’wi rhuma leswaku a va hlanganisa, u n’wi byela leswaku a va vutisa a ku, ‘Xana ku ni ku rhula?’”
18  Kutani mugadi wa hanci a famba a ya n’wi hlanganisa, a ku: “Hosi yi te, ‘Xana ku ni ku rhula?’” Kambe Yehu a ku: “Xana u na yini ni ‘ku rhula’? Hundzela endzhaku ka mina!” Murindzi a ya emahlweni a vika, a ku: “Murhumiwa u fikile eka vona, kambe a nga si vuya.”
19  Hiloko a rhuma mugadi wa hanci wa vumbirhi, loyi loko a fika eka vona, a nga vula a ku: “Hosi yi te, ‘Xana ku ni ku rhula?’” Kambe Yehu a ku: “Xana u na yini ni ‘ku rhula’? Hundzela endzhaku ka mina!”
20  Murindzi a ya emahlweni a vika, a ku: “U fikile eka vona, kambe a nga si vuya; kutani matsutsumelo ya kona ma fana ni matsutsumelo ya Yehu ntukulu wa Nimxi, hikuva u tsutsuma ku fana ni munhu la pengaka.”
21  Hiloko Yehorama a ku: “Bohelani!” Kutani va bohela kalichi yakwe ya nyimpi, Yehorama hosi ya Israyele na Ahaziya hosi ya Yuda va huma, un’wana ni un’wana a ri ekalichini yakwe ya nyimpi. Loko va ri karhi va ya emahlweni leswaku va ya hlanganisa Yehu, va n’wi kuma ensin’wini ya Naboti lowa le Yizriyele.
22  Hi ku hatlisa loko Yehorama a vona Yehu, xikan’we-kan’we a ku: “Xana ku ni ku rhula Yehu?” Kambe yena a ku: “Ku rhula ku nga va kona hi ndlela yihi loko ntsena ka ha ri ni vumbhisa bya Yezabele mana wa wena ni vuloyi byakwe byo tala?”
23  Xikan’we-kan’we Yehorama a hundzuluka leswaku a baleka, a ku eka Ahaziya: “Ahaziya, ku ni vukanganyisi!”
24  Yehu a kunga vurha hi matimba, a copa Yehorama exikarhi ka makatla kutani nseve wu huma hi le mbilwini yakwe, ivi a wa ekalichini rakwe ra nyimpi.
25  Hiloko a ku eka Bidikara munhu loyi a nga xandla xa mufambisi wa nyimpi yakwe: “N’wi tlakule; n’wi lahlele ensin’wini ya Naboti lowa le Yizriyele; hikuva tsundzuka: Mina na wena a hi ri ntlawa wun’we wa vakhandziyi lava landzelaka Akabu tata wakwe, kutani Yehovha hi yexe u n’wi avanyise a ku:
26  ‘“Kunene tolo ndzi vone ngati ya Naboti ni ngati ya vana vakwe,” ku vula Yehovha, “kunene ndzi ta ku tlherisela kona ensin’wini leyi,” ku vula Yehovha.’ Kutani sweswi n’wi tlakule; n’wi lahlele ensin’wini hi ku landza rito ra Yehovha.”
27  Ahaziya hosi ya Yuda a swi vona kutani a baleka hi ndlela ya yindlu ya ntanga. (Endzhaku Yehu a famba a ya n’wi lava, a ku: “Na yena! N’wi tlhaveni!” [Hiloko va n’wi tlhava] a ri ekalichini, a ri endleleni leyi yaka eGuru, lowu nga tlhelo ra Ibileyamu. A hambeta a balekela eMegido kutani a fela kona.
28  Malandza yakwe ma n’wi rhwala hi kalichi ma n’wi yisa eYerusalema, ma n’wi lahla esirheni rakwe ni vatata wakwe eMutini wa Davhida.
29  A ku ri hi lembe ra vu-11 ra Yehorama n’wana wa Akabu loko Ahaziya a va hosi ya Yuda.)
30  Hi ku famba ka nkarhi Yehu a fika eYizriyele, kutani Yezabele a swi twa. Hiloko a tipenda mahlo hi xikhaviso xa ntima, a lunghisa nhloko yakwe yi saseka, a hlometela ehansi hi fasitere.
31  Yehu a fika enyangweni. Yena a ku: “Xana swi n’wi fambele kahle Zimri mudlayi wa hosi yakwe?”
32  Hiloko a tlakusela xikandza xakwe efasitereni, a ku: “I mani la nga na mina? I mani?” Hi ku hatlisa vatirhi vambirhi kumbe vanharhu va le hubyeni va languta ehansi eka yena.
33  Kutani a ku: “N’wi cukumeteni ehansi!” Hiloko va n’wi cukumeta ehansi, ngati yin’wana yakwe yi phyandlakela ekhumbini ni le tihancini; kutani a n’wi kandziyela.
34  Endzhaku ka sweswo, a nghena a dya ni ku nwa kutani a ku: “N’wina, ndzi kombela mi khathalela munhu loyi a rhukaniweke, mi n’wi lahla, hikuva i n’wana wa hosi.”
35  Loko va ya n’wi lahla, a va kumanga nchumu swa yena, kambe va kume ripala ni milenge ni swandla swa mavoko.
36  Loko va tlhelela ku ya n’wi byela, yena a ku: “I rito ra Yehovha leri a ri vuleke hi nandza wakwe Eliya lowa le Tixibe, a ku, ‘Timbyana ti ta dya nyama ya Yezabele ensin’wini ya Yizriyele.
37  Kunene ntsumbu wa Yezabele wu ta va vulongo ehenhla ka xikandza xa nsimu leyi nga ensin’wini ya Yizriyele, leswaku va nga vuli va ku: “Loyi i Yezabele.”’”
7  Kutani Elixa a ku: “Yingisani rito ra Yehovha. Yehovha u te, ‘Mundzuku kwalomu ka nkarhi lowu, mpimo wa seya wa mapa lama silekeke kahle wu ta vitana xikele yin’we, ni mpimo wa tiseya timbirhi ta maxalana wu ta vitana xikele yin’we enyangweni ya Samariya.’”
2  Hiloko munhu loyi a nga xandla xa mufambisi wa nyimpi loyi hosi a yi tiseketele hi voko ra yena, a ku eka munhu wa Xikwembu xa ntiyiso: “Loko Yehovha a a endla tinyangwa ta ndhambi ematilweni, xana swilo leswi a swi ta endleka?” Hiloko yena a ku: “Sweswi, wa swi vona hi mahlo ya wena, kambe a wu nge swi dyi.”
3  Kutani a ku ri ni vavanuna va mune, lava nga ni nhlokonho, lava a va ri evunghenweni bya nyangwa; va sungula ku byelana va ku: “Ha yini hi tshama laha kukondza hi fa?
4  Loko a hi te, ‘A hi ngheneni emutini,’ loko ndlala yi ri emutini, a hi ta fela kona. Kasi loko hi tshama laha, hi ta fa. Hikwalaho tanani, a hi hlaseleni nxaxa wa Vasiriya. Loko vo hi londzovota hi hanya, hi ta hanya; kambe loko vo hi dlaya, hi ta fa.”
5  Kutani va suka va yima emunyameni wa nimadyambu leswaku va nghena enxaxeni wa Vasiriya; va kala va ya fika emakumu ka nxaxa wa Vasiriya, kutani waswivo, a ku nga ri na munhu kwalaho.
6  Yehovha u endle leswaku nxaxa wa Vasiriya wu twa mpfumawulo wa makalichi ya nyimpi, mpfumawulo wa tihanci ni mpfumawulo wa vandla lerikulu ra nyimpi lerova va byelana va ku: “Maswivo! Hosi ya Israyele yi hi tholele tihosi ta Vaheti ni tihosi ta Egipta leswaku ti ta lwa na hina!”
7  Hi ku hatlisa va suka va baleka emunyameni wa nimadyambu, va siya mintsonga ya vona ni tihanci ta vona ni timbhongolo ta vona—nxaxa wu tshamisa leswi a wu ri xiswona—va baleka leswaku va ponisa moya-xiviri wa vona.
8  Loko vanhu lava va nga ni nhlokonho va fika emakumu ka nxaxa lowu, va nghena entsongeni wun’wana va sungula ku dya ni ku nwa, va teka silivhere ni nsuku ni tinguvu, va famba va ya swi tumbeta. Endzhaku ka sweswo va tlhela va ya nghena entsongeni wun’wana, va teka swilo va famba va ya swi tumbeta.
9  Eku heteleleni va byelana va ku: “Leswi hi swi endlaka a hi swinene. Siku leri i siku ra mahungu lamanene! Loko hi hlwela kunene hi rindza ku fikela ku va ku vonakala ka nimixo, hi ta va ni nandzu. Tanani sweswi, a hi ngheneni hi vika endlwini ya hosi.”
10  Hiloko va fika va vitana varindzi va nyangwa ya muti, va va vikela, va ku: “Hi fike enxaxeni wa Vasiriya, kutani waswivo, a ku nga ri na munhu kwalaho ni mpfumawulo wa munhu a wu nga ri kona, kambe a ku ri ni tihanci leti tsimbiweke ni timbhongolo leti tsimbiweke ni mintsonga yi tshamise leswi a yi ri xiswona.”
11  Xikan’we-kan’we varindzi va nyangwa va huwelela va vikela yindlu ya hosi endzeni.
12  Hi ku hatlisa hosi yi pfuka nivusiku, yi ku eka malandza ya yona: “Ndzi kombela ku mi byela leswi Vasiriya va swi endleke eka hina. Va swi tiva kahle leswaku hi khomiwe hi ndlala; kutani va humile leswaku va ya tumbela enhoveni, va ku, ‘Va ta huma emutini, hi ta va khoma va ha hanya kutani hi nghena emutini.’”
13  Hiloko un’wana wa malandza yakwe a hlamula, a ku: “Ndzi kombela va teka tihanci ta ntlhanu leti nga sala emutini. Waswivo! Ta fana ni ntshungu hinkwawo wa Israyele lowu nga sala eka rona. Waswivo! Ta fana ni ntshungu hinkwawo wa Israyele lowu loveke. A hi rhumeleni rito hi vona.”
14  Kutani va teka makalichi mambirhi ni tihanci, hosi yi swi rhumela swi ya enxaxeni wa Vasiriya, yi ku: “Fambani mi ya vona.”
15  Hiloko va swi landzela ku ya fika eYordani; kutani waswivo, ndlela yoleyo hinkwayo a yi tele hi tinguvu ni swingolongondzwana leswi Vasiriya va swi cukumeteke loko va ri karhi va tsutsuma. Kutani varhumiwa va tlhela va ya vikela hosi.
16  Kutani vanhu va huma va ya phanga nxaxa wa Vasiriya; hiloko mpimo wa seya wa mapa lama silekeke kahle wu vitana xikele yin’we, ni mpimo wa tiseya timbirhi ta maxalana wu vitana xikele yin’we, hi ku landza rito ra Yehovha.
17  Hosi yi veka munhu loyi a nga xandla xa mufambisi wa nyimpi loyi a yi tiseketele hi voko ra yena, leswaku a langutela nyangwa; vanhu va hambeta va n’wi kandziyela enyangweni kutani a fa, hilaha munhu wa Xikwembu xa ntiyiso a vuleke hakona, loko a vulavula enkarhini lowu hosi a yi rhelele yi ta eka yena.
18  Hikwalaho swi endleka hilaha munhu wa Xikwembu xa ntiyiso a byeleke hosi hakona, a ku: “Mpimo wa tiseya timbirhi ta maxalana wu ta vitana xikele yin’we, ni mpimo wa seya wa mapa lama silekeke kahle wu ta vitana xikele yin’we, swi ta va tano mundzuku hi nkarhi lowu enyangweni ya Samariya.”
19  Kambe munhu loyi a nga xandla xa mufambisi wa nyimpi a hlamula munhu wa Xikwembu xa ntiyiso, a ku: “Hambiloko Yehovha a a endla tinyangwa ta ndhambi ematilweni, xana a swi ta endleka hi ku landza rito leri?” Hiloko yena a ku: “Sweswi, wa swi vona hi mahlo ya wena, kambe a wu nge swi dyi.”
20  Hikwalaho swi n’wi endlekele hi ndlela yoleyo, loko vanhu va hambeta va n’wi kandziyela enyangweni lerova a fa.
23  Hiloko hosi yi rhumela rito kutani va hlengeleta vakulukumba hinkwavo va Yuda ni va Yerusalema.
2  Endzhaku ka sweswo hosi yi tlhandlukela endlwini ya Yehovha, vavanuna hinkwavo va Yuda ni vaaki hinkwavo va Yerusalema va ri na yona, ni vaprista ni vaprofeta ni vanhu hinkwavo, ku suka eka lontsongo ku ya eka lonkulu; yi sungula ku hlaya marito hinkwawo ya buku ya ntwanano va yingisile, leyi yi kumiweke endlwini ya Yehovha.
3  Hosi yi hambeta yi yima ekusuhi ni phuphu, kutani yi endla ntwanano emahlweni ka Yehovha leswaku yi landzela Yehovha nileswaku yi hlayisa swileriso swa yena ni switiyisekiso swa yena ni milawu ya yena hi mbilu ya yona hinkwayo ni hi moya-xiviri wa yona hinkwawo, hi ku hetisisa marito ya ntwanano lowu, lawa ma tsariweke ebukwini leyi. Hiloko vanhu hinkwavo va yima va tiyile eka ntwanano lowu.
4  Hosi yi ya emahlweni yi lerisa Hilkiya lowa muprista lonkulu ni vaprista va xiyimo xa vumbirhi ni valanguteri va nyangwa, leswaku va humesa swingolongondzwana hinkwaswo etempeleni ya Yehovha, leswi a swi endleriwe Bali ni swa mhandzi yo kwetsima ni swa vuthu hinkwaro ra le matilweni. Hiloko a swi hisa ehandle ka Yerusalema, emasin’wini ya Kedroni, nkuma wa swona a wu tisa eBethele.
5  Vaprista va swikwembu swimbe a va tshikisa ntirho, lava tihosi ta Yuda a ti va veke leswaku va mbulukisa xitlhavelo etindhawini leti tlakukeke emitini ya Yuda ni le tindhawini leti rhendzeleke Yerusalema, ni lava a va mbulukisela Bali xitlhavelo, edyambyini ni le n’wetini ni le nhlengeletweni wa tinyeleti to karhi ni le ka vuthu hinkwaro ra le matilweni.
6  Nakambe, a humesa mhandzi yo kwetsima endlwini ya Yehovha a yi tisa ehandle ka Yerusalema, enkoveni wa Kedroni, a yi hisa enkoveni wa Kedroni, a yi sila yi va mapa, kutani a tsutsuxela mapa ya yona ehenhla ka xilahlo xa vana va vanhu.
7  Nakambe, a hirimuxa tindlu ta tinghwavava ta xinuna ta le tempeleni leti a ti ri endlwini ya Yehovha, laha vavasati a va luka mintsonga ya tindhumbha ta mhandzi yo kwetsima kona.
8  Hiloko a tisa vaprista hinkwavo ku suka emitini ya Yuda, leswaku tindhawu leti tlakukeke a ti endla ti nga byi fanelekeli vugandzeri, laha vaprista va mbulukiseke xitlhavelo kona, ku suka eGeba ku ya fika eBera-xeba; a hirimuxa tindhawu leti tlakukeke ta tinyangwa leti a ti ri evunghenweni bya nyangwa ya Yoxuwa, ndhuna ya muti, lebyi a byi ri eximatsini loko munhu a nghena enyangweni ya muti.
9  Ntsena vaprista va tindhawu leti tlakukeke a va tlhandlukelanga ealitarini ya Yehovha le Yerusalema, kambe va dye swinkwa leswo-ke-comela exikarhi ka vamakwavo.
10  Tofete leyi yi nga enkoveni wa vana va Hinomu, a yi endla yi nga byi fanelekeli vugandzeri, leswaku ku nga vi na munhu la endlaka leswaku n’wana wakwe wa jaha ni wa nhwanyana a nghena endzilweni a ya eka Moleke.
11  Nakambe, a endla leswaku tihanci leti tihosi ta Yuda ti tinyiketeke edyambyini ti nga ha ngheni endlwini ya Yehovha hi le kamareni ro dyela eka rona ra Natani-meleke mutirhi wa le hubyeni, leri a ri ri emakupakupeni; a hisa makalichi ya dyambu hi ndzilo.
12  Tialitari leti a ti ri ehenhla ka lwangu ra kamara ra le henhla ka lwangu ra Akazi, leti hosi ya Yuda yi tiendleke, ni tialitari leti Manase a tiendleke eswivaveni swimbirhi swa yindlu ya Yehovha, hosi yi ti hirimuxa, endzhaku ka sweswo yi ti pfotlosela kwalaho, yi tsutsuxela mapa ya tona enkoveni wa Kedroni.
13  Kutani tindhawu leti tlakukeke leti a ti ri emahlweni ka Yerusalema, leti a ti ri exineneni xa Ntshava ya Ndzoviso, leti Solomoni hosi ya Israyele a ti akeleke Axitoreti ku nga nchumu lowu nyenyetsaka wa Vasidoni, na Kemoxi nchumu lowu nyenyetsaka wa Mowabu na Milikomo nchumu lowu nyenyetsaka wa vana va Amone, hosi yi swi endla swi nga byi fanelekeli vugandzeri.
14  Yi tshove tinsika to kwetsima, yi tsema timhandzi to kwetsima, yi tata tindhawu ta tona hi marhambu ya vanhu.
15  Naswona alitari leyi a yi ri eBethele, ndhawu leyi tlakukeke leyi Yerobuwamu n’wana wa Nebati a yi endleke, a dyohisa Israyele, hambi ku ri alitari yoleyo ni ndhawu leyi tlakukeke, yi swi hirimuxile. Hiloko yi hisa ndhawu leyi tlakukeke; yi yi sila yi va mapa, yi hisa mhandzi yo kwetsima.
16  Loko Yosiya a hundzuluka, a vona swilahlo leswi a swi ri entshaveni. Hiloko a rhumela rito leswaku ku ya tekiwa marhambu eswilahlweni, ma hisiwa ehenhla ka alitari, leswaku a yi endla yi nga byi fanelekeli vugandzeri, hi ku landza rito ra Yehovha leri munhu wa Xikwembu xa ntiyiso a ri huweleleke, a vula swilo leswi.
17  Kutani a ku: “Xana ribye ra sirha leri ndzi ri vonaka lahaya i ra yini?” Hiloko vavanuna va muti va ku eka yena: “I xilahlo xa munhu wa Xikwembu xa ntiyiso loyi a a huma eYuda leswaku a huwelela swilo leswi u swi endleke ku avanyisa alitari ya Bethele.”
18  Kutani a ku: “A a wise. Ku nga tshuki ku va ni munhu loyi a kavanyetaka marhambu yakwe.” Hiloko va tshika marhambu yakwe swin’we ni marhambu ya muprofeta la teke a huma eSamariya.
19  Yosiya a susa ni tindlu hinkwato ta tindhawu leti tlakukeke leti a ti ri emitini ya Samariya, leti tihosi ta Israyele ti ti akeke leswaku ti khunguvanyisa ha tona, a ya emahlweni a ti endla hi ku landza hinkwaswo leswi a swi endleke eBethele.
20  Hiloko a endla xitlhavelo hi vaprista hinkwavo va tindhawu leti tlakukeke, lava a va ri kwalaho etialitarini, a hisa marhambu ya vanhu ehenhla ka tona. Endzhaku ka sweswo a tlhelela eYerusalema.
21  Kutani hosi yi lerisa vanhu hinkwavo, yi ku: “Endlelani Yehovha Xikwembu xa n’wina paseka, hi ku landza hinkwaswo leswi tsariweke ebukwini leyi ya ntwanano.”
22  Hikuva a ku si tshama ku endliwa paseka yo fana ni leyi ku sukela emasikwini ya vaavanyisi lava va avanyiseke Israyele, kumbe masiku hinkwawo ya tihosi ta Israyele ni tihosi ta Yuda.
23  Kambe paseka leyi yi endleriwe Yehovha eYerusalema hi lembe ra vu-18 ra Hosi Yosiya.
24  Nakambe, vangoma ni vavhumbhi lavakulu va swiendlakalo ni terafimi ni swifaniso swa hava leswi hombolokeke ni swilo hinkwaswo leswi nyenyetsaka leswi nga humelela etikweni ra Yuda ni ra Yerusalema, Yosiya u swi suse hinkwaswo, leswaku a hetisisa marito ya nawu lawa a ma tsariwe ebukwini leyi Hilkiya lowa muprista a yi kumeke endlwini ya Yehovha.
25  A ku na hosi leyi nga fana na yena emahlweni ka yena, leyi yi nga tlhelela eka Yehovha hi mbilu ya yona hinkwayo ni hi moya-xiviri wa yona hinkwawo ni hi matimba ya yona lamakulu hinkwawo, hi ku ya hi nawu wa Muxe hinkwawo; naswona a yi vanga kona leyi faneke na yona endzhaku ka yena.
26  Hambiswiritano, Yehovha a nga tlhelanga eku hlundzukeni kakwe lokukulu, ku hlundzuka ka yena loku pfurheleke Yuda hikwalaho ka swilo hinkwaswo leswi khunguvanyisaka, leswi Manase a va endleke leswaku va n’wi hlundzukisa ha swona.
27  Kambe Yehovha a ku: “Yuda na yena ndzi ta n’wi susa emahlweni ka mina, hilaha ndzi suseke Israyele hakona; kunene ndzi ta bakanya muti lowu ndzi wu hlawuleke, yena Yerusalema ni yindlu leyi ndzi vuleke ha yona, ndzi ku, ‘Vito ra mina ri ta tshama kona.’”
28  Loko ku ri timhaka letin’wana ta Yosiya ni hinkwaswo leswi a swi endleke, xana a swi tsariwanga ebukwini ya timhaka ta masiku ya tihosi ta Yuda?
29  Emasikwini yakwe, Faro Neko hosi ya Egipta a tlhandluka a ta eka hosi ya Asiriya enambyeni wa Yufrata, Hosi Yosiya a famba a ya n’wi hlanganisa; kambe hi ku hatlisa loko a n’wi vona, a n’wi dlaya eMegido.
30  Hiloko malandza yakwe ma n’wi fambisa hi kalichi a file, ku suka eMegido va n’wi tisa eYerusalema, va n’wi lahla esirheni rakwe. Kutani vanhu va tiko va teka Yowohazi n’wana wa Yosiya va n’wi tota va n’wi endla hosi ematshan’weni ya tata wakwe.
31  Yowohazi a a ri ni malembe ya 23 hi vukhale loko a sungula ku fuma, u fume tin’hweti tinharhu eYerusalema. Vito ra mana wakwe a ku ri Hamutala n’wana wa Yeremiya wa le Libna.
32  A sungula ku endla swo biha ematihlweni ya Yehovha, hi ku landza hinkwaswo leswi vatata wakwe va swi endleke.
33  Kutani Faro Neko a n’wi boha eRibla, etikweni ra Hamati, leswaku a n’wi sivela ku fuma eYerusalema, a sindzisa tiko leswaku ri riha titalenta ta silivhere ta 100 ni talenta ya nsuku.
34  Ku tlula kwalaho, Faro Neko a endla Eliyakimi n’wana wa Yosiya a va hosi ematshan’weni ya Yosiya tata wakwe, a cinca vito rakwe ri va Yoyakimi; a teka Yowohazi a n’wi tisa aEgipta laha a nga hetelela a fele kona.
35  Yoyakimi a nyika Faro silivhere ni nsuku. Ntsena u hakerise tiko xibalo leswaku ri humesa silivhere hi xileriso xa Faro. U sindzise leswaku silivhere ni nsuku leswi humaka eka vanhu va tiko swi nyikiwa Faro Neko, hi ku ya hi mpimo wa xibalo xa munhu un’wana ni un’wana.
36  Yoyakimi a a ri ni malembe ya 25 hi vukhale loko a sungula ku fuma, u fume malembe ya 11 eYerusalema. Vito ra mana wakwe a ku ri Zebida n’wana wa Pedaya la humaka eRhuma.
37  A ya emahlweni a endla swo biha ematihlweni ya Yehovha, hi ku landza hinkwaswo leswi vatata wakwe va swi endleke.
22  Yosiya a a ri ni malembe ya nhungu hi vukhale loko a sungula ku fuma, u fume eYerusalema malembe ya 31. Vito ra mana wakwe a ku ri Yedida n’wana wa Adaya wa le Bosikata.
2  U endle leswi lulameke ematihlweni ya Yehovha naswona a famba endleleni hinkwayo ya Davhida kokwa wakwe, a nga hambukelanga exineneni kumbe eximatsini.
3  Hi lembe ra vu-18 ra Hosi Yosiya, hosi yi rhuma Xafani n’wana wa Azaliya, n’wana wa Mexulama lowa matsalana, endlwini ya Yehovha, yi ku:
4  “Tlhandluka u ya eka Hilkiya lowa muprista lonkulu, yena u fanele a hlengeleta mali hinkwayo leyi tisiwaka endlwini ya Yehovha, leyi valanguteri va nyangwa va yi hlengeletaka evanhwini;
5  va fanele va yi veka evokweni ra lava va endlaka ntirho endlwini ya Yehovha, lava va hlawuriweke leswaku va yi nyika lava va endlaka ntirho, lava va nga endlwini ya Yehovha leswaku va lunghisa timfa ta yindlu,
6  lava tivaka ntirho wa mavoko ni vaaki ni lava va akaka hi maribye, nileswaku va xava timhandzi ni maribye lama vatliweke, leswaku va lunghisa yindlu.
7  Ntsena ku nga tshuki ku laviwa nhlamuselo eka vona ya mali leyi vekiweke evokweni ra vona, hikuva va tirha hi vutshembeki.”
8  Endzhaku Hilkiya lowa muprista lonkulu a ku eka Xafani lowa matsalana: “Ndzi kume buku ya nawu endlwini ya Yehovha.” Kutani Hilkiya a nyika Xafani buku, a sungula ku yi hlaya.
9  Hiloko Xafani lowa matsalana a fika eka hosi, a angula hosi a ku: “Malandza ya wena ma humese mali leyi a yi ri endlwini, ma hambeta ma yi veka evokweni ra lava va endlaka ntirho endlwini ya Yehovha, lava va hlawuriweke.”
10  Kutani Xafani lowa matsalana a byela hosi, a ku: “Ku ni buku leyi Hilkiya lowa muprista a ndzi nyikeke yona.” Xafani a sungula ku yi hlaya emahlweni ka hosi.
11  Hi ku hatlisa loko hosi yi twa marito ya buku ya nawu, xikan’we-kan’we yi handzula tinguvu ta yona hi le xikarhi.
12  Kutani hosi yi lerisa Hilkiya lowa muprista na Ahikama n’wana wa Xafani na Akibora n’wana wa Mikaya na Xafani lowa matsalana na Asaya nandza wa hosi, yi ku:
13  “Fambani mi ya ndzi vutisela eka Yehovha, mi vutisela ni vanhu ni tiko ra Yuda hinkwaro, malunghana ni marito ya buku leyi kumiweke; hikuva i byikulu vukarhi bya Yehovha lebyi byi hi pfurhelaka hikwalaho ka leswi vatatana va nga ri hlayisangiki rito ra buku leyi, leswi va nga endlangiki hi ku landza hinkwaswo leswi tsariweke malunghana na hina.”
14  Hiloko Hilkiya lowa muprista na Ahikama na Akibora na Xafani na Asaya, va ya eka Hulida lowa muprofeta wa xisati, nsati wa Xalumu n’wana wa Tikwa, n’wana wa Harasi lowa muhlayisi wa tinguvu, tanihi leswi a a tshama le Yerusalema exiphen’wini xa vumbirhi; va vulavula na yena.
15  Yena a ku eka vona: “Yehovha Xikwembu xa Israyele u te, ‘Byelani munhu la mi rhumeke eka mina, mi ku:
16  “Yehovha u te, ‘Ndzi tisa khombo ehenhla ka ndhawu leyi ni le ka vaaki va yona, ni marito hinkwawo ya buku lawa hosi ya Yuda yi ma hlayeke;
17  hikwalaho ka leswi va ndzi tshikeke, va famba va ya mbulukisela swikwembu swin’wana xitlhavelo, leswaku va ndzi hlundzukisa hi swiendlo hinkwaswo swa mavoko ya vona, kutani vukarhi bya mina byi pfurhele ndhawu leyi, a byi nge timiwi.’”’
18  Loko ku ri hosi ya Yuda, leyi yi mi rhumeke leswaku mi vutisisa hi Yehovha, mi ta yi byela mi ku, ‘Yehovha Xikwembu xa Israyele u te: “Loko ku ri marito lawa u ma tweke,
19  hikwalaho ka leswi mbilu ya wena yi oloveke lerova u titsongahata hikwalaho ka Yehovha loko u twa leswi a swi vuleke ku avanyisa ndhawu leyi ni vaaki va yona, leswaku yi va xihlamariso ni ndzhukano, u handzule tinguvu ta wena hi le xikarhi, u sungula ku rila emahlweni ka mina, loko ku ri mina, ndzi swi twile,” ku vula Yehovha.
20  “Hi yona mhaka leyi sweswi ndzi ku vekaka eka vatata wa wena, kunene u ta vekiwa esirheni ra wena hi ku rhula, naswona mahlo ya wena a ma nge ri voni khombo hinkwaro leri ndzi nga ta ri tisa endhawini leyi.”’” Kutani va tisa nhlamulo eka hosi.
6  Kutani vana va vaprofeta va sungula ku byela Elixa, va ku: “Waswivo! Ndhawu leyi hi tshamaka eka yona emahlweni ka wena i yitsongo ngopfu eka hina.
2  Hi kombela u hi tshika hi ya eYordani, un’wana ni un’wana wa hina a teka mhandzi, hi tiendlela kona ndhawu yo tshama eka yona.” Hiloko a ku: “Fambani.”
3  Un’wana a ku: “Hi kombela u famba ni malandza ya wena.” Kutani a ku: “Mina ndzi ta famba na n’wina.”
4  Hikwalaho a famba na vona, va hetelela va fika eYordani kutani va sungula ku tsema mirhi.
5  Un’wana a a tsema mhandzi yakwe, ivi nsuka wa xihloka wu wela ematini. Kutani a sungula ku huwelela, a ku: “Oho n’wini wanga, a xi lo lombiwa!”
6  Hiloko munhu wa Xikwembu xa ntiyiso a ku: “Xana xi wele kwihi?” Kutani a n’wi komba ndhawu ya kona. Hi ku hatlisa a tsema mhandzi a yi lahlela kwalaho, a papamisa nsuka wa xihloka.
7  Hiloko a ku: “Wena hi wexe titlakusele xona.” Kutani a tshambuluta voko a xi teka.
8  Loko ku ri hosi ya Siriya yi lwe na Israyele. Kutani yi boha makungu ni malandza ya yona, yi ku: “Mi ta dzima mixaxa na mina endhawini yo karhi.”
9  Hiloko munhu wa Xikwembu xa ntiyiso a rhumela rito eka hosi ya Israyele, a ku: “Tivonele, u nga hundzi endhawini leyi, hikuva Vasiriya va rhelela va ya kona.”
10  Kutani hosi ya Israyele yi rhumela rito endhawini leyi munhu wa Xikwembu xa ntiyiso a yi byeleke ha yona. Yi n’wi lemukisa, yena a nga tshineli eka yona, ku nga ri kan’we kumbe kambirhi.
11  Hiloko mbilu ya hosi ya Siriya yi kariha hikwalaho ka mhaka leyi lerova yi vitana malandza ya yona yi ku eka wona: “Xana a mi nge ndzi byeli leswaku i mani eka lava va nga va hina loyi a nga wa hosi ya Israyele?”
12  Un’wana wa malandza ya yona a ku: “A nga kona hosi yanga leyi nga mufumi, kambe i Elixa lowa muprofeta la nga eIsrayele, hi yena loyi a byelaka hosi ya Israyele swilo leswi u swi vulavulaka ekamareni ra wena ro etlela ra le ndzeni.”
13  Kutani yi ku: “N’wina, fambani mi ya vona laha a nga kona, leswaku ndzi ta rhumela rito leswaku a ya tekiwa.” Endzhaku u vikeriwile, va ku: “U le Dotani.”
14  Hi ku hatlisa a rhumela tihanci ni makalichi ya nyimpi ni mavandla lamakulu ya nyimpi kwalaho; va fika nivusiku va rhendzela muti.
15  Loko mutirheli wa munhu wa Xikwembu xa ntiyiso a pfuka nimpundzu swinene leswaku a suka a humela ehandle, waswivo, a ku ri ni vandla ra nyimpi ri rhendzele muti hi tihanci ni makalichi ya nyimpi. Xikan’we-kan’we mutirhi wakwe a ku eka yena: “Oho n’wini wanga! Hi ta endla yini?”
16  Kambe a ku: “U nga chavi, hikuva va tele lava va nga na hina ku tlula lava va nga na vona.”
17  Elixa a sungula ku khongela, a ku: “Oho Yehovha, ndzi kombela u pfula mahlo yakwe leswaku a vona.” Hi ku hatlisa Yehovha a pfula mahlo ya mutirhi loyi, a vona; kutani waswivo, ndhawu leyi ya tintshava a yi tele hi tihanci ni makalichi ya nyimpi ya ndzilo matlhelo hinkwawo ya Elixa.
18  Loko va sungula ku rhelela va ta eka yena, Elixa a ya emahlweni a khongela Yehovha, a ku: “Ndzi kombela u ri pfala mahlo tiko leri.” Hiloko a va pfala mahlo hi ku landza rito ra Elixa.
19  Kutani Elixa a ku eka vona: “Leyi a hi yona ndlela naswona lowu a hi wona muti. Ndzi landzeleni, ndzi mi yisa eka munhu loyi mi n’wi lavaka.” Kambe a va yisa eSamariya.
20  Hi ku hatlisa loko va fika eSamariya, Elixa a ku: “Oho Yehovha, pfula mahlo ya vanhu lava leswaku va vona.” Xikan’we-kan’we Yehovha a pfula mahlo ya vona kutani va vona; waswivo, a va ri exikarhi ka Samariya.
21  Hi ku hatlisa loko hosi ya Israyele yi va vona, yi ku eka Elixa: “Xana ndzi fanele ndzi va dlaya, xana ndzi fanele ndzi va dlaya tatana?”
22  Kambe yena a ku: “U nga va dlayi. Xana u nga dlaya lava u va tekeke hi banga ra wena ni hi vurha bya wena u va endla makhumbi? Veka xinkwa ni mati emahlweni ka vona leswaku va dya, va nwa kutani va ya eka n’wini wa vona.”
23  Hiloko a va endlela nkhuvo lowukulu; va sungula ku dya ni ku nwa, endzhaku ka sweswo a va tshika va famba va ya eka n’wini wa vona. Mavuthu ya vaphangi ya Vasiriya a ma ha tlhelanga ma ta etikweni ra Israyele nikan’we.
24  Endzhaku ka sweswo Beni-hadadi hosi ya Siriya a hlengeleta hinkwavo lava a va ri enxaxeni leswaku va tlhandluka va ya rhendzela Samariya.
25  Hi ku famba ka nkarhi ku va ni ndlala leyikulu eSamariya, kutani waswivo, va wu rhendzele ku fikela laha nhloko ya mbhongolo yi vitanaka swiphemu swa silivhere swa 80, ni xiphemu xa vumune xa mpimo wa khaba wa vulongo bya tuva a xi vitana swiphemu swa silivhere swa ntlhanu.
26  Kuteloko hosi ya Israyele yi hundza erirhangwini, wansati un’wana a yi huwelela, a ku: “Ndzi ponise, Wena hosi yanga leyi nga mufumi!”
27  Hiloko yi ku: “Loko Yehovha a nga ku ponisi, xana mina ndzi ta ku ponisa ha yini? xana ku nga ha va hi xivuya kumbe hi xikamelo xa vhinyo kumbe xa mafurha?”
28  Hosi yi ya emahlweni yi ku: “Swo yini hi wena?” Kutani yena a ku: “Wansati loyi u te eka mina, ‘Tisa n’wana wa wena leswaku hi n’wi dya namuntlha, mundzuku hi ta dya n’wananga.’
29  Hikwalaho hi sweke n’wananga hi n’wi dya. Kutani hi siku leri tlhandlamaka ndzi n’wi byele ndzi ku, ‘Tisa n’wana wa wena leswaku hi n’wi dya.’ Kambe a fihla n’wana wakwe.”
30  Hi ku hatlisa loko hosi yi twa marito ya wansati loyi, xikan’we-kan’we yi handzula tinguvu ta yona hi le xikarhi; loko yi ri karhi yi hundza erirhangwini, vanhu va swi vona, kutani waswivo, a yi rhangise nguvu yo khwaxa enyameni ya yona.
31  Yi ya emahlweni yi ku: “Onge Xikwembu xi nga endla tano eka mina, onge xi nga engetela eka swona, loko nhloko ya Elixa n’wana wa Xafati yi hambeta yi ri eka yena namuntlha!”
32  Elixa a a tshame endlwini yakwe, naswona vakulukumba a va tshame na yena loko a rhuma munhu a suka emahlweni ka yena. Loko murhumiwa a nga si nghena eka yena, u byele vakulukumba a ku: “Xana mi yi vonile ndlela leyi ha yona n’wana loyi wa munhu la dlayaka hi vomu a rhumeleke munhu leswaku a ta susa nhloko ya mina? Mi fanele mi endla leswi: hi ku hatlisa loko murhumiwa a fika, pfalani nyangwa, naswona mi fanele mi n’wi susumetela endzhaku hi nyangwa. Xana swigingi swa milenge ya hosi yakwe a swi le ndzhaku ka yena?”
33  Loko a ha vulavula na vona, waswivo, murhumiwa a rhelela a ta eka yena, hosi yi ku: “Hi leri khombo leri humaka eka Yehovha. Ha yini ndza ha fanele ndzi rindza Yehovha?”
21  Manase a a ri ni malembe ya 12 hi vukhale loko a sungula ku fuma, u fume eYerusalema malembe ya 55. Vito ra mana wakwe a ku ri Hefesiba.
2  U endle swo biha ematihlweni ya Yehovha, hi ku landza swilo swo nyenyetsa swa matiko lawa Yehovha a ma hlongoleke emahlweni ka vana va Israyele.
3  Kutani a pfuxa tindhawu leti tlakukeke leti tata wakwe Hezekiya a ti loviseke, a yimisela Bali tialitari, a endla mhandzi yo kwetsima, hilaha Akabu hosi ya Israyele a endleke hakona; a sungula ku nkhinsamela vuthu hinkwaro ra le matilweni, a ri tirhela.
4  U ake tialitari endlwini ya Yehovha, leti Yehovha a vuleke malunghana na tona a ku: “Ndzi ta veka vito ra mina eYerusalema.”
5  A ya emahlweni a aka tialitari ta vuthu hinkwaro ra le matilweni eswivaveni swimbirhi swa yindlu ya Yehovha.
6  U hundzise n’wana wakwe endzilweni, a endla masalamusi, a endla mihlolo, a endla vangoma ni vavhumbhi lavakulu va swiendlakalo. U endle swilo swo biha hi mpimo lowukulu ematihlweni ya Yehovha leswaku a n’wi hlundzukisa.
7  Ku tlula kwalaho, a veka xifaniso lexi vatliweke xa mhandzi yo kwetsima, lexi a xi endleke endlwini leyi Yehovha a nga byela Davhida na Solomoni n’wana wakwe, a ku: “Endlwini leyi ni le Yerusalema, leyi ndzi yi hlawuleke etinyimbeni hinkwato ta Israyele, ndzi ta veka vito ra mina hilaha ku nga riki na makumu.
8  A ndzi nge he tlheli ndzi endla leswaku nenge wa Israyele wu tsendzeleka wu suka emisaveni leyi ndzi yi nyikeke vatata wa vona, ntsena loko vo xiya ku endla hi ku landza hinkwaswo leswi ndzi va leriseke swona, ni hi ku landza nawu hinkwawo lowu nandza wa mina Muxe a va leriseke wona.”
9  A va yingisanga, kambe Manase a hambeta a va kanganyisa leswaku va endla swo biha ku tlula matiko lawa Yehovha a ma loviseke emahlweni ka vana va Israyele.
10  Yehovha a hambeta a vulavula hi malandza yakwe ku nga vaprofeta, a ku:
11  “Hikwalaho ka leswi Manase hosi ya Yuda a endleke swilo leswi nyenyetsaka, u endle leswi hombolokeke ku tlula leswi Vaamori hinkwavo va swi endleke, lava a va ri emahlweni ka yena, u ye emahlweni a dyohisa Yuda hi swifaniso swakwe swa hava leswi hombolokeke.
12  Hi yona mhaka leyi Yehovha Xikwembu xa Israyele a nga te, ‘Waswivo, ndzi tisa khombo ehenhla ka Yerusalema na Yuda, leri loko mani na mani a ri twa, tindleve takwe ti nga ta hlohlonya.
13  Kunene ndzi ta tshambulutela ehenhla ka Yerusalema ngoti ya ku pima leyi yi tirhisiweke eSamariya, ni xitirho xa ku kongomisa lexi tirhisiweke endlwini ya Akabu; ndzi ta sula Yerusalema wu basa kukota loko munhu a sula nkambana lowu nga riki na swikhomo wu basa, a wu sula wu basa ivi a wu khubumeta.
14  Kunene ndzi ta fularhela masalela ya ndzhaka ya mina, ndzi ma nyiketa evokweni ra valala va wona, ma ta va swilo leswi phangiwaka, ma tekiwa hi valala va wona hinkwavo,
15  hikwalaho ka leswi ma endleke swo biha ematihlweni ya mina, nileswi ma hambeteke ma ndzi hlundzukisa ku sukela esikwini leri vatata wa wona va humeke aEgipta ha rona, ku ta fikela esikwini leri.’”
16  Naswona a ku ri ni ngati yo tala ngopfu leyi nga riki na nandzu, leyi Manase a yi halateke, ku fikela loko a tate Yerusalema ku suka emakumu man’wana ku ya emakumu man’wana, handle ka swidyoho swakwe leswi a dyohiseke Yuda ha swona hi ku endla swo biha ematihlweni ya Yehovha.
17  Loko ku ri timhaka letin’wana ta Manase ni hinkwaswo leswi a swi endleke ni swidyoho swakwe leswi a swi endleke, xana a swi tsariwanga ebukwini ya timhaka ta masiku ya tihosi ta Yuda?
18  Eku heteleleni Manase a etlela ni vatata wakwe, kutani a lahliwa entangeni wa yindlu yakwe, entangeni wa Uza; Amoni n’wana wakwe a sungula ku fuma ematshan’weni ya yena.
19  Amoni a a ri ni malembe ya 22 hi vukhale loko a sungula ku fuma, u fume malembe mambirhi eYerusalema. Vito ra mana wakwe a ku ri Maxulemete n’wana wa Harusi wa le Yotiba.
20  U hambete a endla swo biha ematihlweni ya Yehovha, hilaha Manase tata wakwe a endleke hakona.
21  U hambete a famba endleleni hinkwayo leyi tata wakwe a fambeke eka yona, a ya emahlweni a tirhela swifaniso swa hava leswi hombolokeke, leswi tata wakwe a swi tirheleke ni ku swi nkhinsamela.
22  Hikwalaho a siya Yehovha Xikwembu xa vatata wakwe, a nga fambanga endleleni ya Yehovha.
23  Eku heteleleni, malandza ya Amoni ma n’wi khira, ma dlaya hosi endlwini ya yona.
24  Kambe vanhu va tiko va dlaya hinkwavo lava va khireke Hosi Amoni. Hiloko vanhu va tiko va endla Yosiya n’wana wakwe a va hosi ematshan’weni ya yena.
25  Loko ku ri timhaka letin’wana ta Amoni, leswi a swi endleke, xana a swi tsariwanga ebukwini ya timhaka ta masiku ya tihosi ta Yuda?
26  Kutani va n’wi lahla esirheni rakwe entangeni wa Uza; Yosiya n’wana wakwe a sungula ku fuma ematshan’weni ya yena.
25  Hi lembe ra vukaye a ri hosi, hi n’hweti ya vukhume, hi siku ra vukhume, Nebukadnetsara hosi ya Babilona a fika, ina, yena ni vandla rakwe hinkwaro ra nyimpi ku ta lwa na Yerusalema, kutani a dzima mixaxa a wu rhendzela naswona a aka rirhangu a wu sivelela matlhelo hinkwawo.
2  Kutani muti wu rhendzeriwa ku fikela elembeni ra vu-11 ra Hosi Sedekiyasi.
3  Hi siku ra vukaye ra n’hweti ya vumune, ndlala yi va yikulu emutini naswona vanhu va tiko a va nga ri na xinkwa.
4  Kutani muti wu boxiwa, kutani vavanuna hinkwavo va nyimpi va baleka nivusiku hi ndlela ya nyangwa leyi nga exikarhi ka marhangu mambirhi ekusuhi ni ntanga wa hosi, Vakalidiya va rhendzele muti; hiloko hosi yi ya tlhelo ra le Arabha.
5  Kutani vandla ra nyimpi ra Vakalidiya ri hlongorisa hosi, kutani ri yi kuma etimbaleni ta le kwandzasini ra Yeriko; vandla ra yona hinkwaro ra nyimpi ri hangalasiwa.
6  Hiloko va khoma hosi va yi tisa eka hosi ya Babilona eRibla, leswaku va yi gweva.
7  Kutani va dlaya vana va Sedekiyasi emahlweni ka mahlo yakwe, yona yi pfala mahlo ya Sedekiyasi, endzhaku ka sweswo yi n’wi boha hi tinketana ta koporo, yi n’wi tisa eBabilona.
8  Hi n’hweti ya vuntlhanu, esikwini ra vunkombo ra n’hweti, ku nga lembe ra vu-19 ra Hosi Nebukadnetsara hosi ya Babilona, Nebuzaradani ndhuna ya varindzi, nandza wa hosi ya Babilona, a fika eYerusalema.
9  Kutani a hisa yindlu ya Yehovha ni yindlu ya hosi ni tindlu hinkwato ta Yerusalema; ni yindlu ya wanuna un’wana ni un’wana lonkulu a yi hisa hi ndzilo.
10  Mavandla hinkwawo ya nyimpi ya Vakalidiya lawa a ma ri ni murhangeri wa varindzi, ma hirimuxa marhangu ya Yerusalema, matlhelo hinkwawo.
11  Kutani vanhu lavan’wana lava a va sele emutini ni lava va tinyiketeke, lava va nga ya eka hosi ya Babilona ni ntshungu lowun’wana hinkwawo, Nebuzaradani murhangeri wa varindzi a va yisa evukhumbini.
12  Swisiwana swin’wana swa tiko swa ndhuna ya varindzi a swi tshika swi va varimi va masimu ya vhinya ni ku va vatirhi lava sindzisiwaka.
13  Tiphuphu ta koporo leti a ti ri endlwini ya Yehovha ni makalichi ni lwandle ra koporo, leswi a swi ri endlwini ya Yehovha, Vakalidiya va swi tshovelerile kutani va rhwala koporo ya swona yi ya eBabilona.
14  Va teka swiolelo ni mafoxolo ni swo tima timboni ni swinwelo swin’we ni swingolongondzwana hinkwaswo swa koporo leswi a va hamba va tirhela ha swona.
15  Murhangeri wa varindzi a teka swo tamela ndzilo ni minkambana ni swiolelo ni swo tlhoma timboni ni swinwelo ni minkambana, leswi a swi ri swa nsuku ya xiviri, ni leswi a swi ri swa silivhere ya xiviri.
16  Loko ku ri tiphuphu timbirhi, lwandle rin’we ni makalichi leswi Solomoni a a swi endlele yindlu ya Yehovha, a ku ri hava ndlela yo vula ntiko wa koporo ya swingolongondzwana leswi hinkwaswo.
17  Phuphu ha yin’we a yi tlakuke swisungunu swa 18, xidlodlo xa phuphu ehenhla ka yona a xi ri xa koporo; xidlodlo xin’we xa phuphu a xi tlakuke swisungunu swinharhu; loko ku ri rikoka ni magrenada matlhelo hinkwawo ehenhla ka xidlodlo xa phuphu, hinkwaxo ka xona a xi ri koporo; kasi phuphu ya vumbirhi a yi ri ni leswi fanaka ni leswi ehenhla ka rikoka.
18  Ku tlula kwalaho, murhangeri wa varindzi a teka Seraya muprista lonkulu na Sofaniya muprista wa vumbirhi ni valanguteri va nyangwa vanharhu;
19  emutini u teke mutirhi un’we wa le hubyeni loyi a a lawula vavanuna va nyimpi, ni vavanuna va ntlhanu eka lava a va kota ku nghena laha hosi yi nga kona, lava a va kumeka emutini; ni matsalana wa murhangeri wa vuthu, loyi a hlengeletaka vanhu va tiko, ni vavanuna va 60 exikarhi ka vanhu va tiko, lava a va ri emutini;
20  hiloko Nebuzaradani murhangeri wa varindzi a va teka, a va yisa eka hosi ya Babilona eRibla.
21  Kutani hosi ya Babilona yi va tlhava, yi va dlaya eRibla etikweni ra Hamati. Xisweswo Yuda a ya evukhumbini a suka endhawini ya yena.
22  Loko ku ri vanhu lava siyiweke etikweni ra Yuda, lava Nebukadnetsara hosi ya Babilona a va siyeke, u veke Gedaliya n’wana wa Ahikama, n’wana wa Xafani a va mulawuri wa vona.
23  Loko varhangeri hinkwavo va vandla ra nyimpi, vona ni vavanuna va vona va twa leswaku hosi ya Babilona yi veke Gedaliya, hi ku hatlisa va ta eka Gedaliya eMizpa, ku nga Iximayele n’wana wa Nethaniya na Yohanani n’wana wa Kariya na Seraya n’wana wa Tanahumeti lowa Munetofa na Yazaniya n’wana wa Mukati, vona ni vavanuna va vona.
24  Kutani Gedaliya a hlambanya eka vona ni le ka vavanuna va vona, a ku eka vona: “Mi nga chavi ku va malandza ya Vakalidiya. Tshamani etikweni, mi tirhela hosi ya Babilona, kutani swi ta mi fambela kahle.”
25  Kutani hi n’hweti ya vunkombo, Iximayele n’wana wa Nethaniya n’wana wa Elixama wa vana va le vuhosini, a fika a ri ni vavanuna va khume, va tlhava Gedaliya a fa, swin’we ni Vayuda ni Vakalidiya lava a va ri na yena eMizpa.
26  Endzhaku ka sweswo vanhu hinkwavo, ku sukela eka lontsongo ku ya eka lonkulu, ni tindhuna ta mavandla ya nyimpi va suka va yima va ta aEgipta; hikuva a va chava Vakalidiya.
27  Hi lembe ra vu-37 ra vukhumbi bya Yoyakini hosi ya Yuda, hi n’hweti ya vu-12, esikwini ra vu-27 ra n’hweti elembeni leri a veke hosi ha rona, Evhili-merodaka hosi ya Babilona, a yimisa nhloko ya Yoyakini hosi ya Yuda a n’wi humesa endlwini leyi nga khotso;
28  a sungula ku n’wi byela swilo leswinene, a veka xiluvelo xa yena xi tlakuka ku tlula swiluvelo swa tihosi leti a ti ri na yena eBabilona.
29  Kutani a hluvula tinguvu takwe ta le khotsweni; a dya xinkwa emahlweni ka yena nkarhi hinkwawo, emasikwini hinkwawo ya vutomi byakwe.
30  Loko ku ri swakudya swa yena, nkarhi hinkwawo a a nyikiwa swakudya swi huma eka hosi ya Babilona, a ku ri mfanelo ya siku ni siku, emasikwini hinkwawo ya vutomi bya yena.
13  Hi lembe ra vu-23 ra Yehowaxi n’wana wa Ahaziya hosi ya Yuda, Yowohazi n’wana wa Yehu a va hosi ya Israyele eSamariya malembe ya 17.
2  A hambeta a endla swo biha ematihlweni ya Yehovha, a famba hi ku landza swidyoho swa Yerobuwamu n’wana wa Nebati, leswi a dyohiseke Israyele ha swona. A nga hambukanga eka swona.
3  Ku hlundzuka ka Yehovha ku va kukulu eka Israyele, lerova a va nyiketa evokweni ra Hazayele hosi ya Siriya ni le vokweni ra Beni-hadadi n’wana wa Hazayele masiku ya vona hinkwawo.
4  Hi ku famba ka nkarhi, Yowohazi a tsakisa Yehovha kutani Yehovha a n’wi yingisa; hikuva a a vone ku tshikileriwa ka Israyele, hikuva hosi ya Siriya a yi va tshikilerile.
5  Hiloko Yehovha a nyika Israyele muponisi, kutani va huma ehansi ka vulawuri bya Siriya, vana va Israyele va ya emahlweni va tshama emakaya ya vona ku fana ni le ku sunguleni.
6  (Ntsena a va sukanga exidyohweni xa yindlu ya Yerobuwamu, lexi a dyohiseke Israyele ha xona. Yena u fambe eka xona; hambi ku ri mhandzi yo kwetsima a yi yimile eSamariya.)
7  Hikuva a yi nga n’wi siyelanga vanhu Yowohazi, kambe a yi n’wi siyele vagadi va tihanci va 50 ni makalichi ya khume ni vavanuna va 10 000 lava fambaka hi milenge, hikuva hosi ya Siriya a yi va lovisile, leswaku yi va fanisa ni ntshuri wa loko ku huriwa ntshovelo.
8  Loko ku ri timhaka letin’wana ta Yowohazi ni hinkwaswo leswi a swi endleke ni matimba yakwe, xana a swi tsa-​riwanga ebukwini ya timhaka ta masiku ya tihosi ta Israyele?
9  Eku heteleleni Yowohazi a etlela ni vatata wakwe, kutani va n’wi lahla eSamariya; Yehowaxi n’wana wakwe a sungula ku fuma ematshan’weni ya yena.
10  Hi lembe ra vu-37 ra Yehowaxi hosi ya Yuda, Yehowaxi n’wana wa Yowohazi a va hosi ya Israyele eSamariya malembe ya 16.
11  A hambeta a endla swo biha ematihlweni ya Yehovha. A nga sukanga eswidyohweni hinkwaswo swa Yerobuwamu n’wana wa Nebati, leswi a dyohiseke Israyele ha swona. U fambe eka swona.
12  Loko ku ri timhaka letin’wana ta Yehowaxi ni hinkwaswo leswi a swi endleke ni matimba yakwe, ni ndlela leyi a lweke ha yona na Amaziya hosi ya Yuda, xana a swi tsariwanga ebukwini ya timhaka ta masiku ya tihosi ta Israyele?
13  Eku heteleleni Yehowaxi a etlela ni vatata wakwe, Yerobuwamu a tshama exiluvelweni xakwe. Hiloko Yehowaxi a lahliwa eSamariya ni tihosi ta Israyele.
14  Loko ku ri Elixa, u khomiwe hi vuvabyi lebyi a byi ta n’wi dlaya. Hiloko Yehowaxi hosi ya Israyele a rhelela a ta eka yena, a sungula ku rila exikandzeni xakwe, a ku: “Tatana, tatana, kalichi ya nyimpi ya Israyele ni vagadi va tihanci ta yona!”
15  Elixa a ku eka yena: “Teka vurha ni miseve.” Hiloko a teka vurha ni miseve.
16  A ya emahlweni a ku eka hosi ya Israyele: “Khoma vurha hi voko.” Hiloko a byi khoma. Endzhaku ka sweswo Elixa a veka mavoko yakwe ehenhla ka mavoko ya hosi.
17  Kutani a ku: “Pfula fasitere etlhelo ra le vuxeni.” Hiloko a ri pfula. Eku heteleleni Elixa a ku: “Copa!” Kutani a copa. Hiloko a ku: “Nseve wa Yehovha lowu ponisaka ni nseve lowu ponisaka ehenhla ka Siriya! Kunene u ta hlasela Siriya eAfeke ku ya emakumu.”
18  A ya emahlweni a ku: “Teka miseve.” Hiloko a yi teka. Kutani a byela hosi ya Israyele a ku: “Tlhava misava.” Kutani a tlhava kanharhu a tshika.
19  Munhu wa Xikwembu xa ntiyiso a n’wi hlundzukela; hikwalaho a ku: “A wu fanele u tlhave kantlhanu kumbe katsevu! Emhakeni yoleyo a wu ta hlasela Siriya ku ya emakumu, kambe sweswi u ta hlasela Siriya kanharhu.”
20  Endzhaku ka sweswo Elixa a fa, kutani va n’wi lahla. A ku ri ni mavuthu ya vaphangi ya Vamowabu lawa a ma hamba ma fika etikweni eku sunguleni ka lembe.
21  Loko va ri karhi va lahla munhu, waswivo, va vona vuthu ra vaphangi. Hi ku hatlisa va lahlela munhu exilahlweni xa Elixa, kutani va famba. Loko munhu loyi a khumba marhambu ya Elixa, xikan’we-kan’we a hanya, a yima hi milenge.
22  Loko ku ri Hazayele hosi ya Siriya, u tshikilele Israyele masiku hinkwawo ya Yowohazi.
23  Hambiswiritano, Yehovha u va kombise musa ni tintswalo, a hundzulukela eka vona hikwalaho ka ntwanano wakwe na Abrahama, Isaka na Yakobe; a nga swi lavanga ku va lovisa, a nga va cukumetanga emahlweni ka xikandza xakwe ku ta fikela sweswi.
24  Eku heteleleni Hazayele hosi ya Siriya a fa, Beni-hadadi n’wana wakwe a sungula ku fuma ematshan’weni ya yena.
25  Yehowaxi n’wana wa Yowohazi a tlhela a yi teka eka Beni-hadadi n’wana wa Hazayele miti leyi a yi tekiwile enyimpini evokweni ra Yowohazi tata wakwe. Yehowaxi u n’wi hlasele kanharhu, kutani a tlhela a kuma miti ya Israyele.
14  Amaziya n’wana wa Yehowaxi hosi ya Yuda u ve hosi hi lembe ra vumbirhi ra Yehowaxi n’wana wa Yowohazi hosi ya Israyele.
2  A a ri ni malembe ya 25 hi vukhale loko a sungula ku fuma, naswona u fume malembe ya 29 eYerusalema. Vito ra mana wakwe a ku ri Yehodini wa le Yerusalema.
3  U hambete a endla leswi lulameke ematihlweni ya Yehovha, ntsena a nga endlanga ku fana na Davhida kokwa wakwe. U endle hi ku landza hinkwaswo leswi Yehowaxi tata wakwe a swi endleke.
4  I tindhawu leti tlakukeke ntsena leti ti nga nyamalalangiki. Vanhu a va ha endla switlhavelo naswona a va ha mbulukisa xitlhavelo etindhawini leti tlakukeke.
5  Hi ku hatlisa loko mfumo wu tiyisiwile evokweni rakwe, a sungula ku dlaya malandza yakwe lama dlayeke hosi, ku nga tata wakwe.
6  Kambe vana va lava va dlayeke a nga va dlayanga, hi ku landza leswi swi tsariweke ebukwini ya nawu wa Muxe, lowu Yehovha a wu nyikeke wu ri xileriso, a ku: “Vatatana va nga tshuki va dlayiwa hikwalaho ka vana, ni vana va nga tshuki va dlayiwa hikwalaho ka vatatana; kambe un’wana ni un’wana u fanele a dlayiwa hikwalaho ka xidyoho xakwe.”
7  Yena u dlaye Vaedomu eNkoveni wa Munyu, vavanuna va 10 000, kutani a teka Sela enyimpini, vito ra wona ri vitaniwa Yokitele ku ta fikela esikwini leri.
8  Kutani Amaziya a rhuma varhumiwa eka Yehowaxi n’wana wa Yowohazi n’wana wa Yehu hosi ya Israyele, a ku: “Tana. A hi langutane exikandzeni.”
9  Hiloko Yehowaxi hosi ya Israyele a rhumela rito eka Amaziya hosi ya Yuda, a ku: “Mfava wa mitwa lowu a wu ri eLebanoni, wu rhumele rito eka mukedari lowu a wu ri eLebanoni, wu ku, ‘Nyiketa n’wana wa wena a va nsati wa n’wana wa mina.’ Kambe xivandzana xa nhova lexi a xi ri eLebanoni xi hundza kutani xi kandziyela mfava wa mitwa.
10  Kunene u dlaye Edomu, kutani mbilu ya wena yi ku tlakusile. Tsakela ku xiximiwa ka wena u tshama endlwini ya wena. Ha yini u fanele u nghenela madzolonga u ri eka xiyimo lexi nga tsakisiki, u boheka ku wa, wena na Yuda wu ri na wena?”
11  Kambe Amaziya a nga yingisanga. Hiloko Yehowaxi hosi ya Israyele a tlhandluka, va langutana exikandzeni, yena na Amaziya hosi ya Yuda, eBeta-xemexe lowu nga wa Yuda.
12  Kutani Yuda hinkwaro ri hluriwa emahlweni ka Israyele, lerova un’wana ni un’wana a balekela entsongeni wakwe.
13  A ku ri Amaziya hosi ya Yuda, n’wana wa Yehowaxi, n’wana wa Ahaziya loyi Yehowaxi hosi ya Israyele a n’wi khomeke eBeta-xemexe, endzhaku ka sweswo a endla vangwa erirhangwini ra Yerusalema eNyangweni ya Efrayimi, ku ya fika eNyangweni ya le Yinhleni, swisungunu swa 400.
14  Kutani a teka nsuku hinkwawo ni silivhere ni swilo hinkwaswo leswi a swi kumeka endlwini ya Yehovha ni le ndlwini ni le ka vatameri va xuma va yindlu ya hosi ni vabohiwa, hiloko a vuyela eSamariya.
15  Loko ku ri timhaka letin’wana ta Yehowaxi, leswi a swi endleke ni matimba yakwe ni ndlela leyi a lweke na Amaziya hosi ya Yuda ha yona, xana a swi tsariwanga ebukwini ya timhaka ta masiku ya tihosi ta Israyele?
16  Eku heteleleni Yehowaxi a etlela ni vatata wakwe, kutani a lahliwa eSamariya ni tihosi ta Israyele, Yerobuwamu n’wana wakwe a sungula ku fuma ematshan’weni ya yena.
17  Amaziya n’wana wa Yehowaxi hosi ya Yuda a hambeta a hanya malembe ya 15 endzhaku ka rifu ra Yehowaxi n’wana wa Yowohazi hosi ya Israyele.
18  Loko ku ri timhaka letin’wana ta Amaziya, xana a ti tsariwanga ebukwini ya timhaka ta masiku ya tihosi ta Yuda?
19  Hi ku famba ka nkarhi va hlanganile va n’wi endlela xikhiri eYerusalema, kutani a balekela eLakixi; kambe va rhumela vanhu va ya n’wi lava eLakixi, va n’wi dlayela kwalaho.
20  Va n’wi rhwala hi tihanci va ya n’wi lahla eYerusalema ni vatata wakwe eMutini wa Davhida.
21  Kutani vanhu hinkwavo va Yuda va teka Azariya, yena a ri ni malembe ya 16 hi vukhale, va n’wi endla hosi ematshan’weni ya Amaziya tata wakwe.
22  Yena a aka Elata a wu vuyisela eYuda endzhaku ka loko hosi yi etlele ni vatata wa yona.
23  Hi lembe ra vu-15 ra Amaziya n’wana wa Yehowaxi hosi ya Yuda, Yerobuwamu n’wana wa Yehowaxi hosi ya Israyele a va hosi eSamariya malembe ya 41.
24  A hambeta a endla swo biha ematihlweni ya Yehovha. A nga sukanga eswidyohweni hinkwaswo swa Yerobuwamu n’wana wa Nebati, leswi a dyohiseke Israyele ha swona.
25  Hi yena la vuyiseleke ndzilakana wa Israyele ku suka laha ku ngheniwaka ha kona eHamati ku ya elwandle ra Arabha, hi ku landza rito ra Yehovha Xikwembu xa Israyele loyi a vulavuleke hi nandza wakwe Yonasi n’wana wa Amitayi, muprofeta loyi a a huma eGati-hefere.
26  Hikuva Yehovha a a vone ku xaniseka loku vavisaka ngopfu ka Israyele. A ku nga ri na munhu loyi a a nga sirhelelekanga kumbe la nga pfuniki nchumu, hambi ku ri la pfunaka Israyele.
27  Yehovha a a tshembise leswaku a nge ri herisi vito ra Israyele ehansi ka matilo. Hiloko a va ponisa hi voko ra Yerobuwamu n’wana wa Yehowaxi.
28  Loko ku ri timhaka letin’wana ta Yerobuwamu ni hinkwaswo leswi a swi endleke ni matimba yakwe, ndlela leyi a lweke ha yona ni ndlela leyi a vuyiseleke Damaska ha yona na Hamati eka Yuda, eIsrayele, xana a swi tsariwanga ebukwini ya timhaka ta masiku ya tihosi ta Israyele?
29  Eku heteleleni Yerobuwamu a etlela ni vatata wakwe, ni tihosi ta Israyele, Zakariya n’wana wakwe a sungula ku fuma ematshan’weni ya yena.
19  Hi ku hatlisa loko Hosi Hezekiya a swi twa, xikan’we-kan’we a handzula tinguvu takwe hi le xikarhi a tifunengeta hi nguvu yo khwaxa, a nghena endlwini ya Yehovha.
2  Ku tlula kwalaho, a rhuma Eliyakimi, loyi a a lawula vandyangu, na Xebhina lowa matsalana ni vakulukumba va vaprista va funengele nguvu yo khwaxa va ya eka Esaya lowa muprofeta, n’wana wa Amotsi.
3  Kutani va ku eka yena: “Hezekiya u te, ‘Siku leri i siku ra maxangu ni ra ku tshinya ni ra ku tikurisa ka xisandzu; hikuva vana va fike enon’wini wa mbeleko, kambe matimba ya ku veleka a ma kona.
4  Kumbexana Yehovha Xikwembu xa wena u ta twa marito hinkwawo ya Rabuxake, loyi hosi ya Asiriya mufumi wakwe a n’wi rhumeke ku ya tlhontlha Xikwembu lexi hanyaka ha wona, kunene u ta n’wi tengisa hikwalaho ka marito lawa Yehovha Xikwembu xa wena a ma tweke. Kutani u fanele u khongelela masalela lama nga ta kumeka.’”
5  Hiloko malandza ya Hosi Hezekiya ma fika eka Esaya.
6  Kutani Esaya a ku eka wona: “Mi ta byela hosi ya n’wina mi ku, ‘Yehovha u te: “U nga chavi hikwalaho ka marito lawa u ma tweke, lawa vatirhi va hosi ya Asiriya va ndzi rhukaneke ha wona.
7  Waswivo, ndzi nghenisa moya eka yena, kutani u ta twa xiviko, a tlhelela etikweni ra yena; kunene ndzi ta n’wi wisa hi banga etikweni ra yena.”’”
8  Endzhaku ka sweswo Rabuxake a tlhelela kutani a kuma hosi ya Asiriya yi lwa na Libna; hikuva a yi swi twile leswaku u sukile eLakixi.
9  Hiloko a twa ku vuriwa leswi malunghana na Tiraka hosi ya Etiyopiya: “Waswivo, u humile ku ta lwa na wena.” Hikwalaho a tlhela a rhuma varhumiwa eka Hezekiya, a ku:
10  “N’wina mi fanele mi byela Hezekiya hosi ya Yuda mi ku, ‘U nga pfumeli ku xisiwa hi Xikwembu xa wena lexi u xi tshembaka, xi ku: “Yerusalema a wu nge nyiketiwi evokweni ra hosi ya Asiriya.”
11  Waswivo! Wena u swi twile leswi tihosi ta Asiriya ti swi endleke eka matiko hinkwawo hi ku ma lovisa; xana wena u ta kutsuriwa?
12  Xana swikwembu swa matiko leswi vatatana va swi loviseke swi ma kutsurile, ku nga Gozana na Harani na Resefi ni vana va Edeni lava a va ri eTela-asara?
13  Yi kwihi—hosi ya Hamati ni hosi ya Aripadi ni hosi ya miti ya Sefaravhayimi, Hena ni ya Ivha?’”
14  Hiloko Hezekiya a teka mapapila emavokweni ya varhumiwa, a ma hlaya, endzhaku ka sweswo Hezekiya a tlhandlukela endlwini ya Yehovha, a ma phurumula emahlweni ka Yehovha.
15  Kutani Hezekiya a sungula ku khongela emahlweni ka Yehovha, a ku: “Oho Yehovha, Xikwembu xa Israyele, la tshameke ehenhla ka makerubu, hi wena ntsena Xikwembu xa ntiyiso xa mimfumo hinkwayo ya misava. Hi wena la endleke matilo ni misava.
16  Oho Yehovha, rhiya ndleve ya wena u yingisa. Oho Yehovha, pfula mahlo ya wena u vona, u twa marito hinkwawo ya Senakeribi lawa a ma rhumeleke leswaku a ta tlhontlha Xikwembu lexi hanyaka.
17  Oho Yehovha, i ntiyiso leswaku tihosi ta Asiriya ti onhe vanhu va matiko ni tiko ra vona.
18  Kutani ti hoxe swikwembu swa wona endzilweni, hikuva a swi nga ri swikwembu, kambe a swi endliwe hi mavoko ya munhu, ntsandza ni ribye; lerova va swi lovisa.
19  Oho Yehovha Xikwembu xa hina, hi kombela u hi ponisa evokweni ra yena, leswaku mimfumo hinkwayo ya misava yi ta tiva leswaku wena, Wena Yehovha, u Xikwembu u ri wexe.”
20  Kutani Esaya n’wana wa Amotsi a rhumela rito eka Hezekiya, a ku: “Yehovha Xikwembu xa Israyele u te, ‘Ndzi xi twile xikhongelo lexi u xi endleke eka mina malunghana na Senakeribi hosi ya Asiriya, ndzi xi twile.
21  Hi leri rito leri Yehovha a n’wi avanyiseke ha rona: “Nhwana wa Siyoni la nga tiviki nuna u ku langutele ehansi, u ku hlekurile.Nhwanyana wa Yerusalema u hlakahle nhloko endzhaku ka wena.
22  I mani loyi u n’wi tlhontlheke naswona u n’wi rhukaneke?Xana i mani loyi u n’wi tlakuseleke rito ra wenaNaswona, xana u tlakusela mahlo ya wena ehenhla?U swi endle hi xikongomelo xo lwa ni Mukwetsimi wa Israyele!
23  U tlhontlhe Yehovha hi varhumiwa va wena, u ku,‘Hi makalichi ya mina yo tala ya nyimpi, mina—Kunene ndzi tlhandlukela etindhawini ta tintshava leti tlakukeke,Eswiphen’wini swa le kule swinene swa Lebanoni;Ndzi ta tsema mikedari ya wona leyi tlakukeke, mirhi ya wona ya yunipa yo hlawuleka.Naswona ndzi ta nghena endlwini ya yona ya makumu ya vaendzi, khwati ra ntanga wa yona wa mihandzu.
24  Kunene ndzi ta cela ndzi nwa mati lama nga tolovelekangiki,Naswona hi mikondzo ya milenge ya mina ndzi ta omisa misele hinkwayo ya Nayili ya le Egipta.’
25  Xana a wu swi twanga? Ku sukela enkarhini wa khale hi swona leswi ndzi nga ta swi endla.Ku sukela emasikwini lama hundzeke ndzi swi vumbile.Sweswi ndzi ta swi tisa.Kutani wena u ta endla leswaku miti leyi tiyisiweke yi va tinhulu ta marhumbi.
26  Vaaki va yona va ta hela matimba;Va ta tshuka, va khomiwa hi tingana.Va ta fana ni ximila xa nhova ni byanyi bya rihlaza,Ku fana ni byanyi bya malwangu loko dyambu leri vavulaka ri rhangele mheho ya le vuxeni.
27  Ku tshama ka wena u miyerile ni ku huma ka wena ni ku nghena ka wena ndzi swi tiva kahle,Ni ku ndzi pfukela ka wena,
28  Hikuva ku ndzi pfukela ka wena ni ku vomba ka wena ku fikile etindleveni ta mina.Kunene ndzi ta veka xiove xa mina enhompfini ya wena ni tomu ra mina exikarhi ka milomu ya wena,Hakunene ndzi ta ku tlherisela endzhaku hi ndlela leyi u teke ha yona.”
29  “‘Xikombiso xa wena xi ta va lexi: Elembeni leri ku ta dyiwa ntshovelo wa mbewu leyi siyiweke, kutani hi lembe ra vumbirhi koroni leyi milaka hi yoxe; kambe hi lembe ra vunharhu byalani mbewu, mi tshovela kutani mi rima masimu ya vhinya, mi dya mihandzu ya kona.
30  Kutani lava balekaka va yindlu ya Yuda, lava seleke, kunene va ta dzima timitsu ehansi kutani va humesa mihandzu ehenhla.
31  Hikuva eYerusalema ku ta huma masalela ni le Ntshaveni ya Siyoni ku ta huma lava va balekaka. Ku hiseka ka Yehovha wa mavuthu ku ta swi endla.
32  “‘Hi yona mhaka leyi Yehovha a vuleke leswi malunghana ni hosi ya Asiriya: “A yi nge ngheni emutini lowu, hambi nseve a yi nge wu copi kwalaho, kumbe yi wu hlasela hi xitlhangu, kumbe yi aka rirhangu ro anama leswaku yi wu sivelela.
33  Ndlela leyi yi teke ha yona yi ta tlhela ha yona, naswona a yi nge ngheni emutini lowu, ku vula Yehovha.
34  Kunene ndzi ta lwela muti lowu ndzi wu ponisa hikwalaho ka mina ni hikwalaho ka Davhida nandza wa mina.”’”
35  Kutani evusikwini byebyo ntsumi ya Yehovha yi huma yi ya dlaya vanhu va 185 000 enxaxeni wa Vaasiriya. Loko vanhu va pfuka nimpundzu, waswivo, hinkwavo a va ri mitsumbu.
36  Hikwalaho Senakeribi hosi ya Asiriya a suka a famba, kutani a tlhela a ya tshama eNinivha.
37  Kuteloko a ha nkhinsame endlwini ya Nisiroko xikwembu xakwe, Adrameleke na Xarezere, vana vakwe, va n’wi dlaya hi banga, kutani va balekela etikweni ra Ararati. Hiloko Esari-hadoni n’wana wakwe a sungula ku fuma ematshan’weni ya yena.
24  Emasikwini yakwe, Nebukadnetsara hosi ya Babilona a tlhandluka, kutani Yoyakimi a va nandza wakwe malembe manharhu. Hambiswiritano, a tlhela, a n’wi xandzukela.
2  Hiloko Yehovha a n’wi rhumelela mavuthu ya vaphangi ya Vakalidiya ni mavuthu ya vaphangi ya Vasiriya ni mavuthu ya vaphangi ya Vamowabu, ni mavuthu ya vaphangi ya vana va Amone ku lwa na yena, a hambeta a ma rhumela ku lwa na Yuda leswaku ma wu lovisa, hi ku landza rito ra Yehovha leri a ri vuleke hi malandza yakwe ku nga vaprofeta.
3  Swi endleke ntsena hi ku landza xileriso xa Yehovha ku avanyisa Yuda, leswaku va wu susa emahlweni ka yena hikwalaho ka swidyoho swa Manase, hi ku landza hinkwaswo leswi a swi endleke;
4  ni hikwalaho ka ngati leyi nga riki na nandzu leyi a yi halateke, lerova a tata Yerusalema hi ngati leyi nga riki na nandzu, naswona Yehovha a nga pfumelanga ku va rivalela.
5  Loko ku ri timhaka letin’wana ta Yoyakimi ni hinkwaswo leswi a swi endleke, xana a swi tsariwanga ebukwini ya timhaka ta masiku ya tihosi ta Yuda?
6  Eku heteleleni Yoyakimi a etlela ni vatata wakwe, Yoyakini n’wana wakwe a sungula ku fuma ematshan’weni ya yena.
7  Hosi ya Egipta a ya ha tlhelanga yi huma etikweni ra yona, hikuva hosi ya Babilona a yi teke hinkwaswo leswi a swi ri swa hosi ya Egipta ku sukela enkoveni wa Egipta ku ya fika enambyeni wa Yufrata.
8  Yoyakini a a ri ni malembe ya 18 hi vukhale loko a sungula ku fuma, u fume eYerusalema tin’hweti tinharhu. Vito ra mana wakwe a ku ri Nehuxita n’wana wa Elinathani wa le Yerusalema.
9  A ya emahlweni a endla swo biha ematihlweni ya Yehovha hi ku landza hinkwaswo leswi tata wakwe a swi endleke.
10  Enkarhini wolowo, malandza ya Nebukadnetsara hosi ya Babilona ma fika eYerusalema kutani muti wu rhendzeriwa.
11  Nebukadnetsara hosi ya Babilona a fika ku ta lwa ni muti lowu, loko malandza yakwe ma wu rhendzerile.
12  Hi ku famba ka nkarhi Yoyakini hosi ya Yuda a huma a ya eka hosi ya Babilona, yena ni mana wakwe ni malandza yakwe ni tihosana takwe ni vatirhi vakwe va le hubyeni; kutani hosi ya Babilona yi n’wi teka hi lembe ra vunhungu a ri hosi.
13  Hiloko a humesa kona xuma hinkwaxo xa yindlu ya Yehovha ni xuma xa yindlu ya hosi, a tsemelela swingolongondzwana hinkwaswo swa nsuku leswi Solomoni hosi ya Israyele a swi endleke etempeleni ya Yehovha, hilaha Yehovha a vuleke hakona.
14  A yisa Yerusalema hinkwawo evukhumbini ni tihosana hinkwato ni vavanuna hinkwavo va vurhena, lava nga ni matimba—va ri 10 000 a va yisa evukhumbini—ni un’wana ni un’wana la tivaka ntirho wa mavoko ni vaaki va makhokholo. A ku na munhu la nga siyiwa loko ku nga ri vanhu va xiyimo xa le hansi va tiko.
15  Hikwalaho a yisa Yoyakini evukhumbini eBabilona; kutani mana wa hosi ni vasati va hosi ni vatirhi va yona va le hubyeni ni vavanuna lava nga varhangeri va tiko, a va rhangisa va ri vanhu lava yisiwaka evukhumbini ku suka eYerusalema ku ya eBabilona.
16  Loko ku ri vavanuna hinkwavo va vurhena, va ri 7 000, ni lava tivaka ntirho wa mavoko ni vaaki va makhokholo va ri 1 000, ni vavanuna hinkwavo va matimba lava hambetaka va lwa, hosi ya Babilona yi va tisa eBabilona va ri vanhu va le vukhumbini.
17  Ku tlula kwalaho, hosi ya Babilona yi endla Mataniya makwavo wa tata wakwe a va hosi ematshan’weni ya yena. Hiloko a hundzula vito rakwe ri va Sedekiyasi.
18  Sedekiyasi a a ri ni malembe ya 21 hi vukhale loko a sungula ku fuma, u fume eYerusalema malembe ya 11. Vito ra mana wakwe a ku ri Hamutala n’wana wa Yeremiya la humaka eLibna.
19  U hambete a endla leswo biha ematihlweni ya Yehovha, hi ku landza hinkwaswo leswi endliweke hi Yoyakimi.
20  Hikuva leswi endlekeke eYerusalema ni le Yuda swi vangiwe hi ku hlundzuka ka Yehovha, kukondza a va hlongola va suka emahlweni ka yena. Kutani Sedekiyasi a sungula ku xandzukela hosi ya Babilona.
5  Un’wana la vuriwaka Namani, ndhuna ya vuthu ya hosi ya Siriya, u ve munhu lonkulu emahlweni ka hosi yakwe naswona a a xiximiwa, hikuva Yehovha a a ponise Siriya ha yena; munhu loyi a a ri wanuna wa vurhena, wa matimba, hambileswi a a ri ni nhlokonho.
2  Loko ku ri Vasiriya, a va hume va ri mavuthu ya vaphangi, kutani va teka nhwanyana lontsongo wa tiko ra Israyele, va n’wi endla khumbi, yena a va emahlweni ka nsati wa Namani.
3  Hi ku famba ka nkarhi a byela n’wini wakwe wa xisati, a ku: “Loko hosi yanga a yi ri emahlweni ka muprofeta loyi a nga eSamariya! Hi ndlela yoleyo a a ta n’wi hanyisa eka nhlokonho yakwe.”
4  Endzhaku ka sweswo un’wana a fika a vikela hosi yakwe, a ku: “Nhwanyana la humaka etikweni ra Israyele u vulavule leswi ni leswiya.”
5  Kutani hosi ya Siriya yi ku: “Famba! Tana, inge ndzi rhumela papila eka hosi ya Israyele.” Hiloko a famba a ya teka hi voko rakwe titalenta ta silivhere ta khume ni swiphemu swa 6 000 swa nsuku ni tinguvu ta khume ta ku cinca ha tona.
6  Kutani a fika a tisa papila eka hosi ya Israyele, a ku: “Hi nkarhi wolowo papila leri ri fikaka eka wena ha wona, waswivo, ndzi rhumela Namani nandza wa mina eka wena, leswaku u n’wi hanyisa eka nhlokonho yakwe.”
7  Hi ku hatlisa loko hosi ya Israyele yi hlaye papila leri, xikan’we-kan’we yi handzula tinguvu ta yona hi le xikarhi, yi ku: “Xana ndzi Xikwembu leswaku ndzi dlaya ni ku londzovota vutomi? Hikuva munhu loyi u rhumela rito leswaku ndzi hanyisa munhu la nga ni nhlokonho; ndzi kombela mi lemuka, mi vona ndlela leyi ha yona a lavaka ku holovisana na mina.”
8  Hi ku hatlisa loko Elixa munhu wa Xikwembu xa ntiyiso a twa leswaku hosi ya Israyele yi handzule tinguvu ta yona hi le xikarhi, xikan’we-kan’we a rhumela rito eka hosi, a ku: “Ha yini u handzule tinguvu ta wena hi le xikarhi? Ndzi kombela a ta eka mina leswaku a ta swi tiva leswaku ku ni muprofeta eIsrayele.”
9  Hiloko Namani a fika ni tihanci takwe ni makalichi yakwe ya nyimpi, a yima enyangweni ya yindlu ya Elixa.
10  Kambe Elixa a rhuma murhumiwa eka yena, a ku: “Famba, u fanele u hlamba ka nkombo eYordani leswaku nyama ya wena yi tlhelela eka wena; kutani u tenga.”
11  Hiloko Namani a hlundzuka kutani a famba, a ku: “Waswivo, ndzi tibyele ndzi ku, ‘U ta huma a ta eka mina, kunene u ta yima a vitana vito ra Yehovha Xikwembu xakwe, a yisa voko rakwe emahlweni ni le ndzhaku ehenhla ka ndhawu leyi, kunene a hanyisa munhu la nga ni nhlokonho.’
12  Xana Abana na Faripara, milambu ya Damaska, a yi antswi ku tlula mati hinkwawo ya Israyele? Xana a ndzi nge hlambi ha wona, kunene ndzi tenga?” Hiloko a hundzuluka a famba a karihile.
13  Kutani malandza yakwe ma n’wi tshinelela ma vulavula na yena, ma ku: “Tatana, loko muprofeta a a ku byele nchumu lowukulu, xana a wu nga ta wu endla? Kutani, ku karhata yini, leswi a ku byeleke a ku, ‘Hlamba kutani u tenga’?”
14  Hiloko a rhelela a sungula ku nghena eYordani ka nkombo hi ku landza rito ra munhu wa Xikwembu xa ntiyiso; endzhaku ka sweswo nyama yakwe yi tlhela yi hanya ku fana ni nyama ya mufana lontsongo, a tenga.
15  Kutani a tlhelela eka munhu wa Xikwembu xa ntiyiso, yena ni nxaxa wakwe hinkwawo, a fika a yima emahlweni ka yena, a ku: “Waswivo, kunene sweswi ndza swi tiva leswaku a ku na Xikwembu xin’wana hambi ku ri kwihi emisaveni, kambe xi le Israyele. Ndzi kombela u amukela nyiko yo katekisa leyi humaka eka nandza wa wena.”
16  Kambe yena a ku: “Leswi Yehovha loyi ndzi yimeke emahlweni ka yena a hanyaka, a ndzi nge yi amukeli.” A sungula ku n’wi kombela leswaku a yi amukela, kambe a hambeta a ala.
17  Eku heteleleni Namani a ku: “Loko swi nga ri tano, ndzi kombela leswaku nandza wa wena a nyikiwa misava, ndzhwalo wa timeyila timbirhi; hikuva nandza wa wena a nge he tlheli a endla gandzelo ro hisiwa kumbe xitlhavelo eka swikwembu swin’wana, kambe u ta swi endlela Yehovha.
18  Emhakeni leyi, onge Yehovha a nga rivalela nandza wa wena: Loko hosi yanga yi fika endlwini ya Rimoni leswaku yi ta nkhinsama eka yona, kutani yi tiseketela hi voko ra mina, mina ndzi nkhinsama endlwini ya Rimoni, loko ndzi nkhinsama endlwini ya Rimoni, ndzi kombela leswaku Yehovha a rivalela nandza wa wena emhakeni leyi.”
19  Hiloko a ku eka yena: “Famba hi ku rhula.” Hikwalaho a famba a suka eka yena mpfhuka wo leha wa tiko.
20  Kutani Gehazi mutirhi wa Elixa munhu wa Xikwembu xa ntiyiso a ku: “Waswivo, n’wini wanga u tsetselele Namani lowa Musiriya loyi hi ku ka a nga swi amukeli evokweni rakwe leswi a swi tiseke. Leswi Yehovha a hanyaka, ndzi ta tsutsuma ndzi n’wi sala endzhaku, ndzi teka swo karhi eka yena.”
21  Hiloko Gehazi a tsutsuma a landza Namani hi le ndzhaku. Loko Namani a vona munhu a tsutsuma a n’wi sale hi le ndzhaku, xikan’we-kan’we a xika ekalichini rakwe leswaku a n’wi hlanganisa kutani a ku: “Xana hinkwaswo swi famba kahle?”
22  Hiloko yena a ku: “Hinkwaswo swi famba kahle. Ndzi rhumiwe hi n’wini wanga, a ku, ‘Waswivo! Sweswi ka ha ku fika majaha mambirhi eka mina ma huma endhawini ya tintshava ya Efrayimi, eka vana va vaprofeta. Ndzi kombela u ma nyika talenta ya silivhere ni tinguvu timbirhi ta ku cinca ha tona.’”
23  Hiloko Namani a ku: “Famba u ya teka titalenta timbirhi.” A hambeta a n’wi kombela, emakumu a boha titalenta timbirhi ta silivhere eminkwameni yimbirhi ti ri ni tinguvu timbirhi ta ku cinca ha tona, a ti nyika vatirhi vakwe vambirhi leswaku va swi rhwala emahlweni ka yena.
24  Loko a fika eOfeli, hi ku hatlisa a swi teka evokweni ra vona a swi veka endlwini, a tshika vavanuna va famba. Hiloko va famba.
25  Yena a nghena a yima etlhelo ka n’wini wakwe. Kutani Elixa a ku eka yena: “Xana u huma kwihi Gehazi?” Kambe yena a ku: “Nandza wa wena a a nga yanga helo.”
26  Hiloko a ku eka yena: “Xana mbilu ya mina a yi fambanga swin’we na wena loko munhu luya a hundzuluka leswaku a xika ekalichini yakwe a ku hlanganisa? Xana lowu i nkarhi wa ku amukela silivhere kumbe wa ku amukela tinguvu kumbe mitlhwari kumbe masimu ya vhinya kumbe tinyimpfu kumbe tihomu kumbe malandza ya xinuna kumbe malandza ya xisati?
27  Hikwalaho nhlokonho ya Namani yi ta ku namarhela, wena ni vana va wena hilaha ku nga riki na makumu.” Hi ku hatlisa a huma emahlweni ka yena a ri munhu la nga ni nhlokonho wo basa ku fana ni gamboko.
15  Azariya n’wana wa Amaziya hosi ya Yuda u ve hosi hi lembe ra vu-27 ra Yerobuwamu hosi ya Israyele.
2  A a ri ni malembe ya 16 hi vukhale loko a sungula ku fuma, u fume malembe ya 52 eYerusalema. Vito ra mana wakwe a ku ri Yekoliya wa le Yerusalema.
3  U hambete a endla leswi lulameke ematihlweni ya Yehovha, hi ku landza hinkwaswo leswi Amaziya tata wakwe a swi endleke.
4  Ntsena tindhawu leti tlakukeke a ti nyamalalanga. Vanhu a va ha endla xitlhavelo ni ku mbulukisa xitlhavelo etindhawini leti tlakukeke.
5  Eku heteleleni Yehovha a ba hosi hi ntungu, yi hambeta yi va ni nhlokonho ku fikela esikwini ra ku fa ka yona, yi hambeta yi tshama endlwini ya yona yi nga endli nchumu, loko Yohatama n’wana wa hosi a langutela yindlu, a avanyisa vanhu va tiko.
6  Loko ku ri timhaka letin’wana ta Azariya ni hinkwaswo leswi a swi endleke, xana a swi tsariwanga ebukwini ya timhaka ta masiku ya tihosi ta Yuda?
7  Hi ku famba ka nkarhi Azariya a etlela ni vatata wakwe, kutani va n’wi lahla ni vatata wakwe eMutini wa Davhida; Yohatama n’wana wakwe a sungula ku fuma ematshan’weni ya yena.
8  Hi lembe ra vu-38 ra Azariya hosi ya Yuda, Zakariya n’wana wa Yerobuwamu a va hosi ya Israyele eSamariya tin’hweti ta tsevu.
9  A hambeta a endla swo biha ematihlweni ya Yehovha hilaha vatata wakwe va endleke hakona. A nga sukanga eswidyohweni swa Yerobuwamu n’wana wa Nebati, leswi a dyohiseke Israyele ha swona.
10  Hiloko Xalumu n’wana wa Yabexe a n’wi endlela xikhiri, a n’wi hlasela eIbileyamu a n’wi dlaya, kutani a sungula ku fuma ematshan’weni ya yena.
11  Loko ku ri timhaka letin’wana ta Zakariya, ti tsariwile ebukwini ya timhaka ta masiku ya tihosi ta Israyele.
12  Rero a ku ri rito ra Yehovha leri a ri byeleke Yehu, a ku: “Vana va ta tshama exiluvelweni xa Israyele ku ya fika exitukulwaneni xa vumune hikwalaho ka wena.” Kutani swi va tano.
13  Loko ku ri Xalumu n’wana wa Yabexe, a va hosi hi lembe ra vu-39 ra Uzhiya hosi ya Yuda, a ya emahlweni a fuma eSamariya n’hweti hinkwayo ya ku rhendzeleka ka n’weti.
14  Hiloko Menahema n’wana wa Gadhi a ta a huma eTirisa a fika eSamariya a hlasela Xalumu n’wana wa Yabexe eSamariya, a n’wi dlaya; kutani a sungula ku fuma ematshan’weni ya yena.
15  Loko ku ri timhaka letin’wana ta Xalumu ni xikhiri xakwe lexi a xi endleke, swi tsariwile ebukwini ya timhaka ta masiku ya tihosi ta Israyele.
16  Hi wona nkarhi lowu Menahema a hlaseleke Tifisa ni hinkwaswo leswi a swi ri eka wona ni ndhawu ya wona ku suka eTirisa, hikuva a wu pfulanga, hiloko a wu hlasela. Vavasati hinkwavo va wona lava tikeke a va handzula makhwiri.
17  Hi lembe ra vu-39 ra Azariya hosi ya Yuda, Menahema n’wana wa Gadhi a va hosi ya Israyele malembe ya khume eSamariya.
18  A hambeta a endla swo biha ematihlweni ya Yehovha. A nga sukanga eswidyohweni hinkwaswo swa Yerobuwamu n’wana wa Nebati, leswi a dyohiseke Israyele ha swona, masiku yakwe hinkwawo.
19  Pulu hosi ya Asiriya a fika etikweni. Hiloko Menahema a nyika Pulu titalenta ta silivherhe ta 1 000, leswaku mavoko yakwe ma va na yena leswaku ma tiyisa mfumo evokweni rakwe.
20  Kutani Menahema a humesa silivhere hi ku sindzisa Israyele ni ku sindzisa vavanuna hinkwavo va vurhena leswaku wanuna un’wana ni un’wana a nyika hosi ya Asiriya tixikele ta silivhere ta 50. Hiloko hosi ya Asiriya yi tlhela, a yi tshamanga etikweni rero.
21  Loko ku ri timhaka letin’wana ta Menahema ni hinkwaswo leswi a swi endleke, xana a swi tsariwanga ebukwini ya timhaka ta masiku ya tihosi ta Israyele?
22  Eku heteleleni Menahema a etlela ni vatata wakwe, Pekahiya n’wana wakwe a sungula ku fuma ematshan’weni ya yena.
23  Hi lembe ra vu-50 ra Azariya hosi ya Yuda, Pekahiya n’wana wa Menahema a va hosi ya Israyele eSamariya malembe mambirhi.
24  A hambeta a endla swo biha ematihlweni ya Yehovha. A nga sukanga eswidyohweni swa Yerobuwamu n’wana wa Nebati, leswi a dyohiseke Israyele ha swona.
25  Hiloko Peka n’wana wa Remaliya loyi a nga xandla xa mufambisi wa nyimpi yakwe a n’wi endlela xikhiri, a n’wi hlasela eSamariya exihondzweni xo tshama eka xona xa yindlu ya hosi, a ri na Arigobi na Ariye, a a ri ni vavanuna va 50 va vana va Giliyadi. Kutani a n’wi dlaya a sungula ku fuma ematshan’weni ya yena.
26  Loko ku ri timhaka letin’wana ta Pekahiya ni hinkwaswo leswi a swi endleke, swi tsariwile ebukwini ya timhaka ta masiku ya tihosi ta Israyele.
27  Hi lembe ra vu-52 ra Azariya hosi ya Yuda, Peka n’wana wa Remaliya a va hosi ya Israyele eSamariya malembe ya 20.
28  A hambeta a endla swo biha ematihlweni ya Yehovha. A nga sukanga eswidyohweni swa Yerobuwamu n’wana wa Nebati, leswi a dyohiseke Israyele ha swona.
29  Emasikwini ya Peka hosi ya Israyele, Tiglata-pilizere hosi ya Asiriya a fika a teka Iyona na Avele-bete-maka na Yanowa na Kedexi na Hasora na Giliyadi na Galeliya, tiko hinkwaro ra Neftali, a ma yisa evukhumbini eAsiriya.
30  Eku heteleleni Hoxeya n’wana wa Elaha a endlela Peka n’wana wa Remaliya xikhiri, a n’wi hlasela a n’wi dlaya; kutani a sungula ku fuma ematshan’weni ya yena hi lembe ra vu-20 ra Yohatama n’wana wa Uzhiya.
31  Loko ku ri timhaka letin’wana ta Peka ni hinkwaswo leswi a swi endleke, swi tsariwile ebukwini ya timhaka ta masiku ya tihosi ta Israyele.
32  Hi lembe ra vumbirhi ra Peka n’wana wa Remaliya, hosi ya Israyele, Yohatama n’wana wa Uzhiya hosi ya Yuda a va hosi.
33  A a ri ni malembe ya 25 hi vukhale loko a sungula ku fuma, u fume eYerusalema malembe ya 16. Vito ra mana wakwe a ku ri Yeruxa n’wana wa Sadoki.
34  A hambeta a endla leswi lulameke ematihlweni ya Yehovha. U endle hilaha Uzhiya tata wakwe a endleke hakona.
35  Ntsena tindhawu leti tlakukeke a ti nyamalalanga. Vanhu a va ha endla xitlhavelo naswona a va ha mbulukisa xitlhavelo etindhawini leti tlakukeke. Hi yena la akeke nyangwa ya le henhla ya yindlu ya Yehovha.
36  Loko ku ri timhaka letin’wana ta Yohatama, leswi a swi endleke, xana a swi tsariwanga ebukwini ya timhaka ta masiku ya tihosi ta Yuda?
37  Emasikwini wolawo, Yehovha a sungula ku rhumela Resini hosi ya Siriya na Peka n’wana wa Remaliya leswaku va lwa na Yuda.
38  Eku heteleleni Yohatama a etlela ni vatata wakwe, a lahliwa ni vatata wakwe eMutini wa Davhida kokwa wakwe; kutani Akazi n’wana wakwe a sungula ku fuma ematshan’weni ya yena.
20  Emasikwini wolawo Hezekiya a a vabyela ku fa. Hikwalaho Esaya n’wana wa Amotsi lowa muprofeta a ta eka yena a ku: “Yehovha u te, ‘Nyika vandyangu wa wena swileriso, hikuva wena u ta fa hakunene, a wu nge hanyi.’”
2  Hiloko Hezekiya a hundzuluxela xikandza xakwe ekhumbini a sungula ku khongela Yehovha, a ku:
3  “Oho Yehovha, ndzi kombela u tsundzuka ndlela leyi ndzi fambeke ha yona emahlweni ka wena hi ntiyiso ni hi mbilu leyi heleleke, naswona ndzi endle leswi a swi lulamile ematihlweni ya wena.” Kutani Hezekiya a rila swinene.
4  Esaya a a nga si huma a ya exivaveni xa le xikarhi loko rito ra Yehovha ri fika eka yena ri ku:
5  “Tlhela u ya byela Hezekiya murhangeri wa vanhu va mina, u ku, ‘Yehovha Xikwembu xa Davhida kokwa wa wena u te: “Xikhongelo xa wena ndzi xi twile. Mihloti ya wena ndzi yi vonile. Waswivo, ndza ku tshungula. Hi siku ra vunharhu u ta tlhandlukela endlwini ya Yehovha.
6  Kunene ndzi ta engetela masiku ya wena hi malembe ya 15, naswona exandleni xa hosi ya Asiriya ndzi ta ku kutsula wena ni muti lowu, ndzi ta lwela muti lowu hikwalaho ka mina ni hikwalaho ka Davhida nandza wa mina.”’”
7  Esaya a ya emahlweni a ku: “Tekani xipambana xa makuwa lama omisiweke.” Hiloko va xi teka va xi veka ehenhla ka rhumba, endzhaku ka sweswo a hola hakatsongo-tsongo.
8  Hi nkarhi wolowo, Hezekiya a ku eka Esaya: “Hi xihi xikombiso xa leswaku Yehovha u ta ndzi tshungula nileswaku kunene ndzi ta tlhandlukela endlwini ya Yehovha hi siku ra vunharhu?”
9  Hiloko Esaya a ku: “Hi lexi xikombiso xa wena lexi humaka eka Yehovha, xa leswaku Yehovha u ta ri hetisisa rito leri a ri vuleke: Xana ndzhuti wu nga fambela emahlweni hi magoza ya khume eswikhandziyweni kumbe wu fanele wu tlhelela endzhaku hi magoza ya khume?”
10  Kutani Hezekiya a ku: “I nchumu wo olova leswaku ndzhuti wu fambela emahlweni hi magoza ya khume, kambe ku nga ri leswaku ndzhuti wu fanele wu tlhelela endzhaku hi magoza ya khume.”
11  Hiloko Esaya lowa muprofeta a huwelela Yehovha; yena a endla leswaku ndzhuti lowu a wu rhelerile hakatsongo-tsongo, wu tlhelela eswikhandziyweni, hileswaku, eswitepisini swa swikhandziyo swa Akazi, wu tlhelela endzhaku hi magoza ya khume.
12  Enkarhini wolowo Merodaka-baladani n’wana wa Baladani hosi ya Babilona a rhumela mapapila ni nyiko eka Hezekiya; hikuva u swi twile leswaku Hezekiya a vabya.
13  Hezekiya a va yingisa kutani a va komba yindlu yakwe hinkwayo ya xuma, silivhere ni nsuku ni mafurha ya balsama ni mafurha lamanene ni laha a hlayisaka kona swihlomo swakwe ni hinkwaswo leswi a swi kumeka exumeni xakwe. A ku vanga na nchumu lowu Hezekiya a nga va kombangiki wona endlwini yakwe ni le vulawurini byakwe hinkwabyo.
14  Endzhaku ka sweswo muprofeta Esaya a ya eka Hosi Hezekiya a ku eka yena: “Xana vavanuna lava va te yini, naswona a va huma kwihi loko va fika eka wena?” Hiloko Hezekiya a ku: “Va fike eka mina va huma etikweni ra le kule, eBabilona.”
15  Kutani a ya emahlweni a ku: “Va vone yini endlwini ya wena?” Hiloko Hezekiya a ku: “Xin’wana ni xin’wana lexi nga endlwini ya mina va xi vonile. A ku na nchumu lowu ndzi nga va kombangiki wona exumeni xa mina.”
16  Hiloko Esaya a ku eka Hezekiya: “Yingisa rito ra Yehovha,
17  ‘“Waswivo! Masiku ma ta, kutani hinkwaswo leswi nga endlwini ya wena ni leswi vatata wa wena va swi hlayiseke ku fika esikwini leri swi ta rhwariwa swi yisiwa eBabilona. A ku nge siyiwi nchumu,” Yehovha u vurile.
18  “Kutani vana va wena van’wana lava nga ta huma eka wena, lava u nga ta va tata wa vona, kunene va ta tekiwa va ya va vatirhi va le hubyeni exigodlweni xa hosi ya Babilona.”’”
19  Hiloko Hezekiya a byela Esaya a ku: “Rito ra Yehovha leri u ri vuleke i rinene.” A ya emahlweni a ku: “Xana a swi nge vi tano, loko ku rhula ni ntiyiso swi ta tshama swi ri kona emasikwini ya mina?”
20  Loko ku ri timhaka letin’wana ta Hezekiya ni matimba yakwe hinkwawo ni ndlela leyi a endleke xidziva ni mugerho ha yona, a tisa mati emutini, xana a swi tsariwanga ebukwini ya timhaka ta masiku ya tihosi ta Yuda?
21  Eku heteleleni Hezekiya a etlela ni vatata wakwe; Manase n’wana wakwe a sungula ku fuma ematshan’weni ya yena.
1  Kutani Mowabu a sungula ku pfukela Israyele endzhaku ka rifu ra Akabu.
2  Hiloko Ahaziya a wela endzeni ka ritavala leri a ri ri ekamareni ra yena ra le henhla ka lwangu, leri a ri ri eSamariya ivi a sungula ku vabya. Kutani a rhuma varhumiwa, a ku eka vona: “Fambani mi ya ndzi vutisela eka Bali-zebule xikwembu xa Ekroni loko ndzi ta hanya eka vuvabyi lebyi.
3  Loko ku ri ntsumi ya Yehovha, yi vulavule na Eliya lowa Mutixibe, yi ku: “Suka u yima u tlhandluka leswaku u hlanganisa varhumiwa va hosi ya Samariya, u ku eka vona, ‘Xana a ku na Xikwembu eIsrayele leswi mi yaka ku ya vutisa Bali-zebule xikwembu xa Ekroni?
4  Hikokwalaho, Yehovha u te: “Loko ku ri sangu leri u tlhandlukeleke eka rona, a wu nge xiki eka rona, hikuva u ta fa hakunene.”’” Hiloko Eliya a famba.
5  Loko varhumiwa va tlhelela eka yena, hi ku hatlisa a ku eka vona: “Ha yini mi vuyile?”
6  Kutani va ku eka yena: “Ku ni munhu loyi a fikeke a ta hi hlanganisa, a ku eka hina, ‘Fambani, tlhelelani eka hosi leyi yi mi rhumeke, mi fanele mi ku eka yona: “Yehovha u te, ‘Xana a ku na Xikwembu eIsrayele leswi u rhumelaka rito leswaku ku vutisiwa Bali-zebule xikwembu xa Ekroni? Hikokwalaho, loko ku ri sangu leri u tlhandlukeleke eka rona, a wu nge xiki eka rona, hikuva u ta fa hakunene.’”’”
7  Hiloko a vulavula na vona, a ku: “Xana a xi ri njhani xivumbeko xa munhu loyi a mi hlanganiseke, a mi byela marito lawa?”
8  Kutani va ku eka yena: “A ku ri munhu wa nguvu ya voya, a a ri ni vamba ra dzovo ri khamiwe emasengeni yakwe.” Hi ku hatlisa a ku: “A ku ri Eliya lowa Mutixibe.”
9  Hiloko a rhumela ndhuna ya vanhu va 50 eka yena yi ri ni vanhu va yona va 50. Loko a tlhandlukele eka yena, waswivo, a a tshame ehenhla ka ntshava. Kutani a vulavula na yena, a ku: “Munhu wa Xikwembu xa ntiyiso, hosi yi te, ‘Rhelela.’”
10  Kambe Eliya a angula ndhuna ya vanhu va 50, a ku: “Phela, loko ndzi ri munhu wa Xikwembu, ndzilo a wu rhelele wu huma ematilweni wu ku dya wena ni vanhu va wena va 50.” Hiloko ndzilo wu rhelela wu huma ematilweni, wu n’wi dya, yena ni vanhu vakwe va 50.
11  Kutani a rhuma ndhuna yin’wana ya vanhu va 50 eka yena yi ri ni vanhu va yona va 50. Hiloko yi n’wi hlamula yi ku: “Munhu wa Xikwembu xa ntiyiso, hosi yi te, ‘Hatlisa u rhelela.’”
12  Kambe Eliya a va angula a ku: “Loko ndzi ri munhu wa Xikwembu xa ntiyiso, ndzilo a wu rhelele wu huma ematilweni wu ku dya wena ni vanhu va wena va 50.” Hiloko ndzilo wa Xikwembu wu rhelela wu huma ematilweni, wu n’wi dya, yena ni vanhu vakwe va 50.
13  Kutani a rhuma ndhuna ya vunharhu ya vanhu va 50 ni vanhu va yona va 50. Kambe ndhuna ya vunharhu ya vanhu va 50 yi tlhandluka, yi fika yi nkhinsama ehansi hi matsolo emahlweni ka Eliya, yi kombela tintswalo eka yena, yi vulavula na yena, yi ku: “Munhu wa Xikwembu xa ntiyiso, ndzi kombela leswaku moya-xiviri wa mina ni moya-xiviri wa malandza lawa ya wena ya 50 wu va wa risima ematihlweni ya wena.
14  Waswivo, ndzilo wu rhelerile wu huma ematilweni wu dya tindhuna timbirhi to sungula ta vanhu va 50 ni vanhu va tona va 50, kambe sweswi, moya-xiviri wa mina a wu ve wa risima ematihlweni ya wena.”
15  Hiloko ntsumi ya Yehovha yi vulavula na Eliya, yi ku: “Rhelela na yena. U nga n’wi chavi.” Kutani a suka a yima, a rhelela na yena a ya eka hosi.
16  Hiloko a vulavula na yena, a ku: “Yehovha u te, ‘Leswi u rhumeke varhumiwa leswaku va ya vutisa Bali-zebule xikwembu xa Ekroni, xana a ku na Xikwembu eIsrayele lexi u nga vutisaka rito ra xona? Hikokwalaho loko ku ri sangu leri u tlhandlukeleke eka rona, a wu nge xiki eka rona, hikuva u ta fa hakunene.’”
17  Kutani a fa hakatsongo-tsongo, hi ku landza rito ra Yehovha leri Eliya a ri vuleke; Yehorama a sungula ku fuma ematshan’weni ya yena, hi lembe ra vumbirhi ra Yehorama n’wana wa Yehoxafati hosi ya Yuda, hikuva a a nga ri na n’wana.
18  Loko ku ri swilo leswin’wana leswi Ahaziya a swi endleke, xana a swi tsariwanga ebukwini ya timhaka ya masiku ya tihosi ta Israyele?
2  Loko Yehovha a ri kusuhi ni ku teka Eliya hi xidzedze a tlhandlukela ematilweni, Eliya na Elixa va suka eGiligala.
2  Eliya a ku eka Elixa: “Ndzi kombela u tshama laha, hikuva Yehovha u ndzi rhume eBethele.” Kambe Elixa a ku: “Leswi Yehovha a hanyaka nileswi moya-xiviri wa wena wu hanyaka, a ndzi nge ku siyi.” Kutani va rhelela va ya eBethele.
3  Hiloko vana va vaprofeta lava a va ri eBethele va huma va ta eka Elixa, va ku: “Xana wa swi tiva hakunene leswaku namuntlha Yehovha u teka n’wini wa wena leswaku a nga ha vi murhangeri wa wena?” Yena a ku: “Na mina ndzi swi tiva kahle. Miyelani.”
4  Kutani Eliya a ku eka yena: “Elixa, ndzi kombela u tshama laha, hikuva Yehovha u ndzi rhume eYeriko.” Kambe yena a ku: “Leswi Yehovha a hanyaka nileswi moya-xiviri wa wena wu hanyaka, a ndzi nge ku siyi.” Kutani va fika eYeriko.
5  Hiloko vana va vaprofeta lava a va ri eYeriko va tshinelela Elixa, va ku eka yena: “Xana wa swi tiva hakunene leswaku namuntlha Yehovha u teka n’wini wa wena leswaku a nga ha vi murhangeri wa wena?” Yena a ku: “Na mina ndzi swi tiva kahle. Miyelani.”
6  Kutani Eliya a ku eka yena. “Ndzi kombela u tshama laha, hikuva Yehovha u ndzi rhume eYordani.” Kambe a ku: “Leswi Yehovha a hanyaka nileswi moya-xiviri wa wena wu hanyaka, a ndzi nge ku siyi.” Hiloko va ya emahlweni havambirhi.
7  A ku ri ni vavanuna va 50 lava va nga vana va vaprofeta, lava va nga famba, naswona va yima laha va nga kotaka ku vona va ri ekule; kambe vona havambirhi, a va yime ekusuhi na Yordani.
8  Hiloko Eliya a teka nguvu yakwe ya ximfumo a yi petsa, a ba mati hi yona, hakatsongo-tsongo ma avana ma ya etlhelo leri ni tlhelo leriya, kutani havambirhi va tsemakanya emisaveni leyi omeke.
9  Hi ku hatlisa loko va tsemakanyile, Eliya a ku eka Elixa: “Kombela leswi ndzi faneleke ndzi ku endlela swona ndzi nga si susiwa eka wena.” Hiloko Elixa a ku: “Ndzi kombela leswaku swiphemu swimbirhi swa moya wa wena swi ta eka mina.”
10  Yena a ku: “U kombele nchumu wo nonon’hwa. Loko wo ndzi vona loko ndzi susiwa eka wena, swi ta endleka hi ndlela yoleyo eka wena; kambe loko u nga ndzi voni, a swi nge endleki.”
11  Kuteloko va ha famba swin’we, va famba va ri karhi va vulavula, waswivo, ku humelela kalichi ya nyimpi leyi pfurhaka ndzilo, yi ri ni tihanci leti pfurhaka ndzilo, swi va hambanisa havambirhi; kutani Eliya a tlhandlukela ematilweni hi xidzedze.
12  Nkarhi wolowo hinkwawo Elixa a a swi vona naswona a a huwelela, a ku: “Tatana, tatana, kalichi ya nyimpi ya Israyele ni vagadi vakwe va tihanci!” A nga ha tlhelanga a n’wi vona. Hiloko a khoma tinguvu takwe a ti handzula ti va swiphemu swimbirhi.
13  Endzhaku ka sweswo a teka nguvu ya ximfumo ya Eliya leyi a yi wile eka yena, a tlhela a ya yima eribuweni ra Yordani.
14  Kutani a teka nguvu ya ximfumo ya Eliya leyi yi weke eka yena, a ba mati, a ku: “Xana u kwihi Yehovha Xikwembu xa Eliya, ndzi vula Yena?” Loko a be mati, ma avana hakatsongo-tsongo ma ya etlhelo leri ni tlhelo leriya, kutani Elixa a tsemakanya.
15  Loko vana va vaprofeta lava a va ri eYeriko va n’wi vona a ha ri ekule, va sungula ku vula va ku: “Moya wa Eliya wu tshame ehenhla ka Elixa.” Hiloko va ta ku ta n’wi hlanganisa, va nkhinsama eka yena emisaveni.
16  Va ya emahlweni va ku eka yena: “Waswivo, ku ni vanhu va vurhena lava va nga ni malandza ya wena, ku nga vavanuna va 50. Hi kombela u va pfumelela va famba va ya lava n’wini wa wena. Swi nga endleka leswaku moya wa Yehovha wu n’wi tlakule wu n’wi lahlela eka yin’wana ya tintshava kumbe eka wun’wana wa minkova.” Kambe a ku: “Mi nga va rhumi.”
17  Va ya emahlweni va n’wi kombela kukondza a khomiwa hi tingana, kutani a ku: “Va rhumeni.” Hiloko va rhuma vavanuna va 50; va hambeta va lava masiku manharhu, kambe a va n’wi kumanga.
18  Loko va vuyela eka yena, a a tshama eYeriko. Kutani a ku eka vona: “Xana a ndzi mi byelanga ndzi ku eka n’wina, ‘Mi nga yi’?”
19  Hi ku famba ka nkarhi vavanuna va muti va ku eka Elixa: “Waswivo, sweswi xiyimo xa muti i xinene, hilaha n’wini wanga a swi vonaka hakona; kambe mati ma bihile, ni tiko ri endla leswaku makhwiri ma onhaka.”
20  Hiloko a ku: “Ndzi kumeleni nkambana lowutsongo lowuntshwa, mi chela munyu eka wona.” Kutani va n’wi kumela wona.
21  A huma a ya exihlobyeni xa mati, a chela munyu eka xona, a ku: “Yehovha u te, ‘Ndzi endla mati lawa ma va lama hanyisaka. A ku nge he tlheli ku va ni rifu, kumbe ma endla leswaku makhwiri ma onhaka.’”
22  Mati ma tshama ma ri manene ku fikela esikwini leri, hi ku landza rito ra Elixa leri a ri vuleke.
23  Hiloko a tlhandluka ku suka kwalaho a ya eBethele. Loko a ri karhi a tlhandluka endleleni, a ku ri ni vafana lavatsongo lava va nga huma emutini, va sungula ku n’wi sandza naswona va hambeta va n’wi byela va ku: “Tlhandluka wena mpandlana! Tlhandluka wena mpandlana!”
24  Eku heteleleni a hundzuluka a va vona kutani a va rhuketela hi vito ra Yehovha. Tibere timbirhi ta matswele ti huma exihlahleni ti handzulela vana lava nhlayo ya vona a va ri 42.
25  A ya emahlweni a famba ku suka kwalaho a ya eNtshaveni ya Karimeli, ku suka kona a tlhelela eSamariya.
3  Loko ku ri Yehorama n’wana wa Akabu, u ve hosi ya Israyele eSamariya elembeni ra vu-18 ra Yehoxafati hosi ya Yuda, a ya emahlweni a fuma malembe ya 12.
2  U hambete a endla swo biha ematihlweni ya Yehovha, ntsena a nga endlanga ku fana ni tata wakwe kumbe mana wakwe, kambe u suse nsika yo kwetsima ya Bali leyi tata wakwe a a yi endlile.
3  Ntsena u namarhele swidyoho swa Yerobuwamu n’wana wa Nebati, leswi a dyohiseke Israyele ha swona. A nga sukanga eka swona.
4  Loko ku ri Mexa hosi ya Mowabu, u ve murisi wa tinyimpfu, u hakele hosi ya Israyele hi swinyimpfana swa 100 000 ni tinyimpfu ta 100 000 ta xinuna leti nga tsemetiwangiki.
5  Hi ku hatlisa loko Akabu a fa, hosi ya Mowabu yi sungula ku pfukela hosi ya Israyele.
6  Kutani Hosi Yehorama a huma esikwini rero a suka eSamariya a hlengeleta tiko hinkwaro ra Israyele.
7  A ya emahlweni a rhumela rito eka Yehoxafati hosi ya Yuda, a ku: “Hosi ya Mowabu yi ndzi pfukerile. Xana u ta famba na mina ku ya lwa na Mowabu?” Hiloko a ku: “Ndzi ta famba. Ndzi fana na wena; vanhu va mina va fana ni vanhu va wena; tihanci ta mina ti fana ni tihanci ta wena.”
8  A ya emahlweni a ku: “Hi yihi ndlela leyi hi nga ta tlhandluka ha yona?” Hiloko a ku: “Hi ndlela ya mananga ya Edomu.”
9  Kutani hosi ya Israyele ni hosi ya Yuda ni hosi ya Edomu ti famba, ti hambeta ti famba, ti rhendzeleka masiku ya nkombo, a ku nga ri na mati ya lava va nga enxaxeni ni ya swifuwo leswi a swi landzela emitileni ya tona.
10  Hi ku famba ka nkarhi, hosi ya Israyele yi ku: “I khombo leswi Yehovha a vitaneke tihosi leti tinharhu leswaku a ta tinyikela evokweni ra hosi ya Mowabu!”
11  Hiloko Yehoxafati a ku: “Xana a nga kona muprofeta wa Yehovha laha? Kutani a hi vutiseni Yehovha ha yena.” Hikwalaho un’wana wa malandza ya hosi ya Israyele a hlamula a ku: “Ku na Elixa n’wana wa Xafati laha, loyi a nga chela mati emavokweni ya Eliya.”
12  Kutani Yehoxafati a ku: “Rito ra Yehovha ri kona eka yena.” Hiloko hosi ya Israyele na Yehoxafati ni hosi ya Edomu va rhelela va ya eka yena.
13  Elixa a byela hosi ya Israyele, a ku: “Ndzi na yini na wena? Yana eka vaprofeta va tata wa wena ni le ka vaprofeta va mana wa wena.” Kambe hosi ya Israyele yi ku eka yena: “E-e, hikuva Yehovha u vitane tihosi leti tinharhu leswaku a ta tinyiketa evokweni ra Mowabu.”
14  Hiloko Elixa a ku: “Leswi Yehovha wa mavuthu loyi ndzi yimeke emahlweni ka yena a hanyaka, loko a ku nga ri xikandza xa Yehoxafati hosi ya Yuda lexi ndzi xi ehleketelaka, a ndzi nga ta ku languta kumbe ndzi ku vona.
15  Ndzi kumeleni loyi a baka xitende.” Hi ku hatlisa loko loyi a baka xitende a xi ba, voko ra Yehovha ri va ehenhla ka yena.
16  A ya emahlweni a ku: “Yehovha u te, ‘A ku ceriwe makhele yo tala enkoveni lowu;
17  hikuva Yehovha u te: “N’wina a mi nge yi voni mheho, a mi nge ma voni maboboma ya mpfula; kambe nkova wolowo wu ta tala mati, kunene n’wina mi ta nwa eka wona, n’wina ni mintlhambi ya n’wina ni swifuwo swa n’wina.”’
18  Hakunene lowu wu ta va nchumu lowutsongo ematihlweni ya Yehovha, kunene u ta nyiketa Mowabu evokweni ra n’wina.
19  Mi fanele mi hlasela muti wun’wana ni wun’wana lowu tiyisiweke ni muti wun’wana ni wun’wana wo hlawuleka, ni murhi wun’wana ni wun’wana lowunene mi fanele mi wu wisa, ni swihlovo hinkwaswo swa mati mi fanele mi swi siva, ni nsimu yin’wana ni yin’wana leyinene mi fanele mi yi onhetela hi maribye.”
20  Nimixo, loko ku nyikeriwa gandzelo ra mavele, waswivo, mati a ma huma etlhelo ra Edomu, kutani tiko ri tala mati.
21  Loko ku ri Vamowabu hinkwavo, va swi twile leswaku tihosi leti a ti tile ku ta lwa na vona. Hiloko va hlengeleta vavanuna ku sukela eka lava a va khama vamba ku ya ehenhla, va sungula ku yima endzilakaneni.
22  Loko va pfuka nimpundzu swinene, dyambu ri voninga ehenhla ka mati lerova Vamowabu lava a va ri etlhelo lerin’wana va vone mati ma tshwuke ku fana ni ngati.
23  Va sungula ku vula va ku: “Leyi i ngati! Hakunene tihosi ti teke banga kutani ti dlayana. Hikwalaho sweswi Wena Mowabu, famba u ya phanga!”
24  Loko va fika enxaxeni wa Israyele, hi ku hatlisa Vaisrayele va suka va yima va sungula ku dlaya Vamowabu kutani va baleka emahlweni ka vona. Hikwalaho va fika eMowabu, loko va fika, va dlaya Vamowabu.
25  Kutani va wisa miti, loko ku ri nsimu yin’wana ni yin’wana leyinene, un’wana ni un’wana a hoxa ribye rakwe, kunene va yi tata; a va seletela xihlovo xin’wana ni xin’wana, va wisa murhi wun’wana ni wun’wana lowunene, kukondza va siya maribye ya Kiri-hareseti eka wona; lava va hoxaka maribye hi xipelupelu va sungula ku wu rhendzela, va wu herisa.
26  Loko hosi ya Mowabu yi vone leswaku nyimpi a yi ri yikulu eka yona, xikan’we-kan’we yi teka vavanuna va 700 lava khomaka banga, leswaku yi hlasela hosi ya Edomu; kambe a va swi kotanga ku endla tano.
27  Eku heteleleni yi teka n’wana wa yona wa mativula loyi a a ta fuma ematshan’weni ya yona, yi n’wi nyikela ehenhla ka rirhangu a va xitlhavelo xo hisiwa. Kutani tiko ra Israyele ri hlundzukeriwa ngopfu lerova va tshika ku lwa na rona, va tlhelela etikweni ra vona.
12  Hi lembe ra vunkombo ra Yehu, Yehowaxi a va hosi, u fume eYerusalema malembe ya 40. Vito ra mana wakwe a ku ri Sibhiya la humaka eBera-xeba.
2  Yehowaxi a hambeta a endla leswi lulameke ematihlweni ya Yehovha emasikwini hinkwawo yakwe lawa Yoyada lowa muprista a n’wi leteleke ha wona.
3  Ntsena i tindhawu leti tlakukeke leti ti nga nyamalalangiki. Vanhu a va ha endla xitlhavelo ni ku mbulukisa xitlhavelo etindhawini leti tlakukeke.
4  Yehowaxi a byela vaprista a ku: “Mali hinkwayo ya magandzelo yo kwetsima leyi tisiwaka endlwini ya Yehovha, mali leyi un’wana ni un’wana a pimeriwaka yona, mali ya mimoya-xiviri hi ku ya hi nxavo wa munhu un’wana ni un’wana, mali hinkwayo leyi humaka embilwini ya un’wana ni un’wana leswaku a yi tisa endlwini ya Yehovha,
5  vaprista a va titekele yona, un’wana ni un’wana eka loyi a tolovelaneke na yena; a va lunghise timfa ta yindlu, kun’wana ni kun’wana laha rifa ri kumekaka kona.”
6  Hi lembe ra vu-23 ra Hosi Yehowaxi, vaprista a va nga si lunghisa timfa ta yindlu.
7  Hiloko Hosi Yehowaxi a vitana Yoyada lowa muprista ni vaprista, a ku eka vona: “Ha yini mi nga lunghisi timfa ta yindlu? Sweswi mi nga ha teki mali leyi engetelekeke eka lava mi tolovelaneke na vona, kambe mi fanele mi yi nyikela eka timfa ta yindlu.”
8  Kutani vaprista va pfumela leswaku va nga ha tlheli va teka mali eka vanhu, nileswaku va nga ti lunghisi timfa ta yindlu.
9  Yoyada lowa muprista a teka bokisi a boxa mbhovo exipfalweni xa rona, a ri veka etlhelo ka alitari, exineneni leswaku loko munhu a nghena endlwini ya Yehovha, vaprista, valanguteri va tinyangwa va chela mali hinkwayo leyi yi tisiwaka endlwini ya Yehovha.
10  Hi ku hatlisa loko va vona leswaku a ku ri ni mali yo tala ngopfu ebokisini, matsalana wa hosi ni muprista lonkulu a va fika kutani va yi bohelela naswona va hlaya mali leyi a yi kumiwa endlwini ya Yehovha.
11  Mali leyi a yi hlayiwile, a va yi nyiketa emavokweni ya lava va endlaka ntirho lava a va hlawuriwile endlwini ya Yehovha. Na vona a va hakela lava va tirhaka hi ntsandza ni vaaki lava a va tirha endlwini ya Yehovha,
12  ni lava va akaka hi maribye ni lava va vatlaka maribye, ni ku xava timhandzi ni maribye lama vatliweke leswaku va lunghisa timfa ta yindlu ya Yehovha ni hinkwaswo leswi a swi tirhisiwa endlwini leswaku yi lunghisiwa.
13  Ntsena yindlu ya Yehovha a yi nga endleriwanga swihlambelo swa silivhere, swo tima timboni, minkambana, timhalamhala, ni muxaka wun’wana ni wun’wana wa swilo swa nsuku ni swilo swa silivhere, eka mali leyi a yi ri karhi yi tisiwa endlwini ya Yehovha;
14  hikuva a va yi nyika lava va endlaka ntirho, va lunghise yindlu ya Yehovha ha yona.
15  A va nga lavi nhlamuselo ya ndlela leyi mali a yi tirhisiwa ha yona eka vavanuna lava va khomaka mali, leyi a va yi nyika lava va endlaka ntirho, hikuva a va tirha hi ku tshembeka.
16  Loko ku ri mali ya magandzelo ya nandzu ni mali ya magandzelo ya xidyoho, a yi nga tisiwi endlwini ya Yehovha. Hiloko yi va ya vaprista.
17  Kutani Hazayele hosi ya Siriya a tlhandluka a ya lwa na Gati, a wu teka, endzhaku ka sweswo Hazayele a veka xikandza xakwe leswaku a tlhandluka ku ya lwa na Yerusalema.
18  Hiloko Yehowaxi hosi ya Yuda a teka magandzelo hinkwawo yo kwetsima lawa Yehoxafati na Yehorama na Ahaziya vatata wakwe, tihosi ta Yuda, a va ma hlawulekisile ni magandzelo yakwe yo kwetsima, ni nsuku hinkwawo lowu a wu kumiwa exumeni xa yindlu ya Yehovha ni le ndlwini ya hosi, a swi rhumela eka Hazayele hosi ya Siriya. Hiloko a tshika ku lwa na Yerusalema.
19  Loko ku ri timhaka letin’wana ta Yehowaxi ni hinkwaswo leswi a swi endleke, xana a swi tsariwanga ebukwini ya timhaka ta masiku ya tihosi ta Yuda?
20  Hambiswiritano, malandza yakwe ma suka ma yima, ma hlangana ma endla xikhiri, ma dlaya Yehowaxi endlwini ya Xitsunga, endleleni leyi rhelelaka yi ya eSila.
21  Yozakara n’wana wa Ximeyata na Yohozabadi n’wana wa Xomeri, malandza yakwe, hi vona va nga n’wi hlasela kutani a fa. Hiloko va n’wi lahla ni vatata wakwe eMutini wa Davhida; Amaziya n’wana wakwe a sungula ku fuma ematshan’weni ya yena.
