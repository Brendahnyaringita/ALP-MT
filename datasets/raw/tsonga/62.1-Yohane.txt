4  Varhandziwa, mi nga kholwi marito hinkwawo lama huhuteriweke, kambe kambisisani marito lama huhuteriweke mi vona loko swi ri leswaku ma huma eka Xikwembu, hikuva ku humelele vaprofeta vo tala va mavunwa emisaveni.
2  Marito lama huhuteriweke lama humaka eka Xikwembu mi ta ma tiva hi leswi: Marito hinkwawo lama huhuteriweke lama pfumelaka leswaku Yesu Kreste u tile a ri wa nyama ma huma eka Xikwembu,
3  kambe marito hinkwawo lama huhuteriweke lama nga n’wi pfumeriki Yesu a ma humi eka Xikwembu. Ku tlula kwalaho, lawa i marito lama huhuteriweke ya mukaneti wa Kreste lawa mi tweke leswaku ma ta, naswona sweswi se ma le misaveni.
4  Vana lavatsongo, mi huma eka Xikwembu, naswona mi va hlurile vanhu volavo, hikuva loyi a nga ni vun’we na n’wina u nkulu eka loyi a nga ni vun’we ni misava.
5  Vona va huma emisaveni; hi yona mhaka leyi va vulavulaka leswi humaka emisaveni naswona misava ya va yingisa.
6  Hina hi huma eka Xikwembu. Loyi a tivaka Xikwembu wa hi yingisa; loyi a nga humiki eka Xikwembu a nga hi yingisi. Leyi i ndlela leyi hi lemukaka ha yona marito lama huhuteriweke ya ntiyiso ni marito lama huhuteriweke lama hoxeke.
7  Varhandziwa, a hi hambeteni hi rhandzana, hikuva rirhandzu ri huma eka Xikwembu, naswona mani na mani la nga ni rirhandzu u velekiwe hi Xikwembu naswona u tiva Xikwembu.
8  Loyi a nga riki na rirhandzu a nga tivi Xikwembu, hikuva Xikwembu i rirhandzu.
9  Rirhandzu ra Xikwembu ri kombisiwile eka hina, hileswi Xikwembu xi rhumeke N’wana wa xona la tswariweke a ri swakwe emisaveni leswaku hi ta kuma vutomi ha yena.
10  Rirhandzu ri tise xileswi, ku nga ri leswaku hina hi rhandze Xikwembu, kambe xona xi hi rhandzile kutani xi rhuma N’wana wa xona a va gandzelo ra ku vuyelelana ra swidyoho swa hina.
11  Varhandziwa, loko leyi ku ri ndlela leyi Xikwembu xi hi rhandzeke ha yona, kutani hina hi boheka ku rhandzana.
12  A nga kona ni un’we la tshameke a vona Xikwembu. Loko hi hambeta hi rhandzana, Xikwembu xi tshama eka hina naswona rirhandzu ra xona ri endliwa ri hetiseka eka hina.
13  Ha swi tiva leswaku hi tshama hi ri ni vun’we na xona ni leswaku xona xi tshama xi ri ni vun’we na hina, hileswi xi hi nyikeke moya wa xona.
14  Ku engetela kwalaho, hina hi swi vonile naswona hi nyikela vumbhoni bya leswaku Tatana u rhume N’wana wa yena leswaku a va Muponisi wa misava.
15  Mani na mani la vulaka leswaku Yesu Kreste i N’wana wa Xikwembu, Xikwembu xi tshama xi ri ni vun’we ni lowo tano naswona yena u tshama a ri ni vun’we ni Xikwembu.
16  Naswona hina se hi tiva rirhandzu leri Xikwembu xi nga na rona eka hina naswona hi ri khorwile. Xikwembu i rirhandzu, loyi a tshamaka a ri ni rirhandzu u tshama a ri ni vun’we ni Xikwembu naswona Xikwembu xi tshama xi ri ni vun’we na yena.
17  Leyi hi yona ndlela leyi rirhandzu ri endliweke ha yona ri hetiseka eka hina, leswaku hi va ni ntshunxeko wo vulavula hi siku ra vuavanyisi, hikuva, leswi yena a nga tano, na hina hi tano emisaveni leyi.
18  A ku na ku chava erirhandzwini, rirhandzu leri hetisekeke ri cukumetela ku chava ehandle, hikuva ku chava ku vanga xirhalanganya. Kunene, loyi a nga ehansi ka ku chava a nga si endliwa a hetiseka erirhandzwini.
19  Loko ku ri hina, hi ni rirhandzu, hikuva hi xona xi nga sungula xi hi rhandza.
20  Loko mani na mani a ku: “Ndzi rhandza Xikwembu,” kasi u venga makwavo, i muhembi. Hikuva loyi a nga rhandziki makwavo, la n’wi vonaka, a nge swi koti ku rhandza Xikwembu lexi a nga si tshamaka a xi vona.
21  Naswona xileriso lexi hi xi kuma eka xona, leswaku loyi a rhandzaka Xikwembu u fanele a rhandza ni makwavo.
5  Mani na mani la kholwaka leswaku Yesu i Kreste, u tswariwe hi Xikwembu, naswona mani na mani la rhandzaka loyi a vangeke leswaku ku tswariwa u rhandza ni loyi a tswariweke hi yena.
2  Ha swi tiva leswaku hi rhandza vana va Xikwembu, loko hi rhandza Xikwembu, hi endla swileriso swa xona.
3  Hikuva ku rhandza Xikwembu, hi kona ku hlayisa swileriso swa xona; kasi loko swi ri swileriso swa xona a swi tiki,
4  hikuva xin’wana ni xin’wana lexi velekiweke hi Xikwembu xa yi hlula misava. Naswona vuhluri lebyi hluleke misava, hi rona ripfumelo leri ra hina.
5  I mani loyi a hlulaka misava handle ka loyi a nga ni ripfumelo ra leswaku Ye-​su i N’wana wa Xikwembu?
6  Loyi hi yena la teke hi mati ni ngati, Yesu Kreste; ku nga ri hi mati ntsena, kambe hi mati ni hi ngati. Naswona moya hi wona lowu nyikelaka vumbhoni, hikuva moya i ntiyiso.
7  Hikuva ku ni vanyikeri vanharhu va vumbhoni,
8  moya ni mati ni ngati, naswona leswinharhu swi ni ntwanano.
9  Loko hi amukela vumbhoni lebyi vanhu va byi nyikaka, vumbhoni lebyi nyikeriwaka hi Xikwembu i byikulu, hikuva lebyi i vumbhoni lebyi nyikeriwaka hi Xikwembu, bya mhaka ya leswaku xi nyikele vumbhoni malunghana ni N’wana wa xona.
10  Munhu la vekaka ripfumelo rakwe eka N’wana wa Xikwembu u ni vumbhoni lebyi a nyikiweke byona. Munhu la nga riki na ripfumelo eka Xikwembu u xi endla muhembi, hikuva a nga ri vekanga ripfumelo rakwe eka vumbhoni lebyi nyikiweke, lebyi Xikwembu tanihi mbhoni xi byi nyikeke malunghana ni N’wana wa xona.
11  Naswona lebyi i vumbhoni lebyi nyikiweke, bya leswaku Xikwembu xi hi nyike vutomi lebyi nga heriki, naswona vutomi lebyi byi le ka N’wana wa xona.
12  Loyi a nga ni N’wana u na byona vutomi lebyi; loyi a nga riki na yena N’wana wa Xikwembu a nga na byona vutomi lebyi.
13  Ndzi mi tsalela swilo leswi mi ta tiva leswaku mi ni vutomi lebyi nga heriki, n’wina mi vekaka ripfumelo ra n’wina evitweni ra N’wana wa Xikwembu.
14  Naswona ku tiyiseka loku hi nga na kona ha xona, i ka leswaku, ku nga khathariseki leswaku i yini lexi hi xi kombelaka hi ku ya hi ku rhandza ka xona, xa hi twa.
15  Ku tlula kwalaho, loko hi tiva leswaku xa hi twa malunghana ni xin’wana ni xin’wana lexi hi xi kombelaka, ha swi tiva leswaku hi ta swi kuma swilo leswi hi swi kombelaka tanihi leswi hi swi kombelaka eka xona.
16  Loko mani na mani a vona makwavo a endla xidyoho lexi nga vangiki rifu, u ta n’wi kombelela, naswona xi ta n’wi nyika vutomi, ina, xi ta nyika lava nga dyohiki hi ku dyoha loku vangaka rifu. Xi kona xidyoho lexi vangaka rifu. A ndzi n’wi byeli swona leswaku a endla xikombelo malunghana ni xidyoho xexo.
17  Vubihi hinkwabyo i xidyoho; kambe xi kona xidyoho lexi nga vangiki rifu.
18  Ha swi tiva leswaku munhu wihi ni wihi la tswariweke hi Xikwembu a nga hanyi hi ku endla xidyoho, kambe Loyi a tswariweke hi Xikwembu wa n’wi rindza, naswona lowo homboloka a nga n’wi khumbi.
19  Ha swi tiva leswaku hi huma eka Xikwembu, kambe misava hinkwayo yi le hansi ka matimba ya lowo homboloka.
20  Kambe ha swi tiva leswaku N’wana wa Xikwembu u tile, u hi nyike vuswikoti byo twisisa leswaku hi ta tiva loyi a nga wa ntiyiso. Naswona hi ni vun’we ni lowa ntiyiso, hi N’wana wa yena Yesu Kreste. Loyi i Xikwembu xa ntiyiso ni vutomi lebyi nga heriki.
21  Vana lavatsongo, tivoneleni swifaniso.
1  Lexi a xi ri kona ku sukela eku sunguleni, lexi hi xi tweke, lexi hi xi voneke hi mahlo ya hina, lexi hi xi languteke hi vukheta ni ku xi khoma hi mavoko ya hina, lexi yelanaka ni rito ra vutomi,
2  (ina, vutomi byi kombisiwile, naswona hina hi byi vonile, kutani hi nyikela vumbhoni ni ku mi vikela hi vutomi lebyi nga heriki lebyi a byi ri na Tatana kutani byi kombisiwa hina,)
3  lexi hi xi voneke ni ku xi twa hi mi vikela xona na n’wina, leswaku na n’wina mi hlangana na hina. Ku tlula kwalaho, hi hlangana na Tatana ni N’wana wa yena Yesu Kreste.
4  Naswona hi tsala swilo leswi leswaku ntsako wa hina wu hetiseka.
5  Kutani leri i rungula leri hi ri tweke eka yena naswona hi mi tivisa rona, leswaku Xikwembu i ku vonakala, naswona munyama a wu vi kona nikatsongo loko hi ri ni vun’we na xona.
6  Loko hi ku: “Hi ni xinakulobye na xona,” kasi hi tama ha ha famba emunyameni, ha hemba naswona a hi hanyi hi ntiyiso.
7  Hambiswiritano, loko hi famba eku vonakaleni tanihi laha na xona xi nga eku vonakaleni, hi na xona xinakulobye eka un’wana ni un’wana, naswona ngati ya Yesu N’wana wa xona ya hi basisa eswidyohweni hinkwaswo.
8  Loko hi ku: “A hi na xidyoho,” ha tixisa naswona a hi na ntiyiso.
9  Loko hi vula swidyoho swa hina, xa tshembeka naswona xi lulamile lerova xi nga hi rivalela swidyoho swa hina ni ku hi basisa evubihini hinkwabyo.
10  Loko hi ku: “A hi dyohanga,” hi xi endla muhembi, naswona rito ra xona a ri kona eka hina.
2  Vana vanga lavatsongo, ndzi mi tsalela swilo leswi leswaku mi nga tshuki mi endla xidyoho. Kambe, loko mani na mani a endla xidyoho, hi ni mupfuni eka Tatana, a nga Yesu Kreste, loyi a lulameke.
2  Naswona yena i gandzelo ra ku vuyelelana ra swidyoho swa hina, kambe ku nga ri swa hina ntsena, ni swa misava hinkwayo.
3  Kutani hi ku endla leswi hi va ni vutivi bya leswaku se ha n’wi tiva, hileswaku, loko hi ya emahlweni hi hlayisa swileriso swa yena.
4  Loyi a nge: “Se ndza n’wi tiva,” kasi a nga hlayisi swileriso swa yena, i muhembi, naswona munhu yoloye a nga na ntiyiso.
5  Kambe mani na mani la hlayisaka rito ra yena, entiyisweni rirhandzu ra Xikwembu ri hetisekisiwile eka munhu yoloye. Hi ku endla leswi hi va ni vutivi bya leswaku hi ni vun’we na yena.
6  Loyi a nge u tshama a ri ni vun’we na yena u boheka ku tama a fambisa leswi yena a fambiseke swona.
7  Varhandziwa, ndzi mi tsalela xileriso, ku nga ri lexintshwa, kambe xileriso xa khale lexi mi xi tweke ku sukela eku sunguleni. Xileriso lexi xa khale i rito leri mi ri tweke.
8  Nakambe, ndzi mi tsalela xileriso lexintshwa, mhaka leyi nga ntiyiso eka yena ni le ka n’wina, hikuva munyama wa hundza naswona ku vonakala ka ntiyiso se ka voninga.
9  Loyi a vulaka leswaku u le ku vonakaleni kasi u venga makwavo, u le munyameni ni sweswi.
10  Loyi a rhandzaka makwavo u tshama eku vonakaleni, naswona a ku na xa ku n’wi khunguvanyisa.
11  Kambe loyi a vengaka makwavo u le munyameni, u famba emunyameni, naswona a nga ku tivi lomu a yaka kona, hikuva munyama wu n’wi dlaye mahlo.
12  Ndza mi tsalela n’wina, vana lavatsongo, hikuva mi rivaleriwe swidyoho swa n’wina hikwalaho ka vito ra yena.
13  Ndza mi tsalela n’wina, vatatana, hikuva se ma n’wi tiva loyi a nga kona ku sukela eku sunguleni. Ndza mi tsalela n’wina, majaha, hikuva mi hlule lowo homboloka. Ndza mi tsalela n’wina, vana lavatsongo, hikuva se ma n’wi tiva Tatana.
14  Ndza mi tsalela n’wina, vatatana, hikuva se ma n’wi tiva loyi a a ri kona ku sukela eku sunguleni. Ndza mi tsalela n’wina, majaha, hikuva mi ni matimba, rito ra Xikwembu ri tshamile eka n’wina naswona mi hlule lowo homboloka.
15  Mi nga rhandzi misava kumbe swilo leswi nga emisaveni. Loko mani na mani a rhandza misava, rirhandzu ra Tatana a ri kona eka yena;
16  hikuva hinkwaswo leswi nga emisaveni—ku navela ka nyama ni ku navela ka mahlo ni ku bombisa rifuwo ra munhu ra vutomi—a swi humi eka Tatana, kambe swi huma emisaveni.
17  Ku tlula kwalaho, misava ya hundza ni ku navela ka yona, kambe loyi a endlaka ku rhandza ka Xikwembu u tshama hi masiku.
18  Vana lavatsongo, i nkarhi wo hetelela, naswona, hilaha mi tweke hakona leswaku mukaneti wa Kreste wa ta, hambi sweswi ku ni vakaneti va Kreste vo tala; ku nga mhaka leyi hi kumaka eka yona vutivi bya leswaku se i nkarhi wo hetelela.
19  Va humile eka hina, kambe a va nga ri va wona muxaka wa hina; hikuva loko a va ri va muxaka wa hina, a va ta va va tshame na hina. Kambe va humile leswaku swi ta vonaka leswaku a hi hinkwavo va nga va muxaka wa hina.
20  Kambe n’wina mi totiwe hi mukwetsimi; hinkwenu mi ni vutivi.
21  Ndza mi tsalela, ku nga ri swona leswaku a mi tivi ntiyiso, kambe hileswi mi wu tivaka, ni leswi ku nga riki na mavunwa lama humaka entiyisweni.
22  Muhembi i mani loko ku nga ri loyi a landzulaka leswaku Yesu i Kreste? Yoloye i mukaneti wa Kreste, loyi a landzulaka Tatana ni N’wana.
23  Mani na mani la landzulaka N’wana a nga na yena Tatana. Loyi a pfumelaka N’wana u na yena Tatana.
24  Loko ku ri n’wina, tshamani ni leswi mi swi tweke eku sunguleni. Loko mi tshama ni leswi mi swi tweke eku sunguleni, mi ta tlhela mi tshama mi ri ni vun’we ni N’wana ni ku tshama mi ri ni vun’we na Tatana.
25  Ku tlula kwalaho, lowu i nchumu wa xitshembiso lexi a hi tshembiseke xona, ku nga vutomi lebyi nga heriki.
26  Swilo leswi ndzi mi tsalela swona mayelana ni lava ringetaka ku mi xisa.
27  Loko ku ri n’wina, ku totiwa loku mi ku amukeleke eka yena ku tshame eka n’wina, kutani a mi lavi munhu wa ku mi dyondzisa; kambe, tanihi leswi ku totiwa loku amukeriweke eka yena ku mi dyondzisaka swilo hinkwaswo, naswona ku nga ntiyiso, ku nga ri mavunwa, hilaha mi dyondzisiweke hakona, tshamani mi ri ni vun’we na yena.
28  Kutani ke, vana lavatsongo, tshamani mi ri ni vun’we na yena, leswaku loko a humelela hi swi kota ku va ni ntshunxeko wo vulavula, hi nga khomiwi hi tingana eka vukona byakwe.
29  Loko mi swi tiva leswaku u lulamile, mi kuma vutivi bya leswaku mani na mani la hanyaka hi ku lulama u velekiwe hi yena.
3  Vonani rirhandzu ronghasi leri Tatana a hi nyikeke rona, leswaku hi vuriwa vana va Xikwembu; kutani hi vuriwa vona. Hi yona mhaka leyi misava yi nga hi tiviki, hikuva a yi si n’wi tiva.
2  Varhandziwa, sweswi hi vana va Xikwembu, kambe enkarhini lowu a swi si kombisiwa leswi hi nga ta va swona. Ha swi tiva leswaku loko se a humelerile eka hina hi ta fana na yena, hikuva hi ta n’wi vonisa leswi a nga xiswona.
3  Naswona un’wana ni un’wana loyi a nga ni ntshembo lowu ha yena, wa titengisa tanihi leswi na yena a tengeke.
4  Mani na mani la hanyaka hi ku endla xidyoho u tlhela a hanya hi ku kala nawu, xisweswo xidyoho i ku kala nawu.
5  N’wina ma swi tiva nakambe leswaku yena u humelerile ku ta susa swidyoho swa hina, naswona yena a nga na xidyoho.
6  Mani na mani la tshamaka a ri ni vun’we na yena a nga hanyi hi ku endla xidyoho; ku hava loyi a hanyaka hi ku endla xidyoho loyi a nga n’wi vona kumbe ku n’wi tiva.
7  Vana lavatsongo, mi nga xisiwi hi munhu; loyi a tamaka a famba hi ku lulama u lulamile, hilaha na yena a lulameke.
8  Loyi a tamaka a endla xidyoho u huma eka Diyavulosi, hikuva Diyavulosi a a dyoha ku sukela eku sunguleni. Kutani N’wana wa Xikwembu u humelerile hi xikongomelo lexi, xa ku ta herisa mintirho ya Diyavulosi.
9  Mani na mani la velekiweke hi Xikwembu a nga hambeti a endla xidyoho, hikuva mbewu ya xona ya ku tswala yi tshama eka lowo tano, kutani a nge hanyi hi ku endla xidyoho, hikuva u velekiwe hi Xikwembu.
10  Vana va Xikwembu ni vana va Diyavulosi va vonaka hi leswi: Mani na mani la nga hambetiki a famba hi ku lulama a nga humi eka Xikwembu, hambi ku ri loyi a nga rhandziki makwavo.
11  Hikuva leri i rungula leri mi ri tweke ku sukela eku sunguleni, leswaku hi fanele hi rhandzana;
12  hi nga fani na Kayini, loyi a humeke eka lowo homboloka ivi a dlaya makwavo. Kutani a a n’wi dlayela yini ke? Hikuva mintirho yakwe a yi hombolokile, kambe leya makwavo a yi lulamile.
13  Vamakwerhu, mi nga hlamali leswi misava yi mi vengaka.
14  Ha swi tiva leswaku hi hundzile eku feni hi ya evuton’wini, hikuva hi rhandza vamakwerhu. Loyi a nga rhandziki u tshama eku feni.
15  Mani na mani la vengaka makwavo i mudlayi, naswona ma swi tiva leswaku a ku na mudlayi loyi vutomi lebyi nga heriki byi tshamaka eka yena.
16  Xisweswo rirhandzu se ha ri tiva, hikuva yena u nyikete moya-xiviri wakwe a wu nyiketela hina; kutani hina hi boheka ku nyiketa mimoya-xiviri ya hina hi yi nyiketela vamakwerhu.
17  Kambe mani na mani la nga ni swa ku hanya ha swona swa misava leyi kutani a vona makwavo a pfumala kambe a swinya a nga n’wi kombi ntsetselelo wakwe lowukulu, xana rirhandzu ra Xikwembu ri tshamisisa ku yini eka yena?
18  Vana lavatsongo, a hi veni ni rirhandzu, ku nga ri hi marito kumbe ririmi, kambe hi swiendlo ni ntiyiso.
19  Hi ku endla leswi hi ta swi tiva leswaku hi huma entiyisweni, naswona hi ta tiyisekisa timbilu ta hina emahlweni ka yena
20  malunghana ni xin’wana ni xin’wana lexi timbilu ta hina ti nga hi solaka ha xona, hikuva Xikwembu i xikulu eka timbilu ta hina naswona xi tiva swilo hinkwaswo.
21  Varhandziwa, loko timbilu ta hina ti nga hi soli, hi ni ntshunxeko wo vulavula eka Xikwembu;
22  naswona xin’wana ni xin’wana lexi hi xi kombelaka ha xi amukela eka xona, hikuva hi hlayisa swileriso swa xona naswona hi endla swilo leswi tsakisaka ematihlweni ya xona.
23  Kunene, hi xona xileriso xa xona, leswaku hi va ni ripfumelo evitweni ra N’wana wa xona Yesu Kreste hi tlhela hi rhandzana, hilaha a hi nyikeke xileriso hakona.
24  Ku tlula kwalaho, loyi a hlayisaka swileriso swa xona u tshama a ri ni vun’we na xona, na xona xi tshama xi ri ni vun’we ni lowo tano; naswona eka leswi hi kuma vutivi bya leswaku xi tshama xi ri ni vun’we na hina, hikwalaho ka moya lowu xi hi nyikeke wona.
