4  Ndza ku lerisa swinene-nene emahlweni ka Xikwembu na Kreste Yesu, loyi a nga ta avanyisa lava hanyaka ni lava feke, naswona hi ku humelela kakwe ni mfumo wakwe,
2  chumayela rito, u va eka rona hi xihatla hi nguva leyinene, hi nguva ya ku karhateka, u tshinya, u holovela, u khongotela, hi mbilu yo leha leyi heleleke ni vutshila byo dyondzisa.
3  Hikuva ku ta va ni nkarhi lowu va nga ta ka va nga tiyiseli eka dyondzo leyi hanyisaka, kambe, hi ku landza ku navela ka vona, va ta tihlengeletela vadyondzisi leswaku tindleve ta vona ti ta nyangalatiwa;
4  naswona va ta hundzuluxela tindleve ta vona ekule ni ntiyiso, kasi va ta hambukiseriwa etimhakeni ta mavunwa.
5  Kambe wena, hlayisa mianakanyo ya wena leyi hlutekeke eka hinkwaswo, tiyiselela nhlomulo, endla ntirho wa muevhangeli, hetisisa vutirheli bya wena hi xitalo.
6  Hikuva ana se ndza chuluriwa ku fana ni gandzelo ra swakunwa, naswona nkarhi lowu faneleke wa ku ntshunxiwa ka mina wu tshinele.
7  Ndzi lwe nyimpi leyinene, ndzi tsutsume pfhumba ndzi kondza ndzi heta, ndzi hlayise ripfumelo.
8  Ku sukela hi nkarhi lowu ku ya emahlweni ndzi vekeriwe harhi ya ku lulama, leyi Hosi, muavanyisi wo lulama, a nga ta ndzi nyika yona yi va hakelo hi siku ra kona, kambe a nge nyiki mina ntsena, kambe u ta nyika ni hinkwavo lava rhandzeke ku humelela kakwe.
9  Endla hinkwaswo leswi u nga swi kotaka leswaku u ta eka mina hi ku hatlisa.
10  Hikuva Demasi u ndzi fularherile hileswi a rhandzeke mafambiselo ya swilo ya sweswi, naswona u ye eTesalonika; Kreskene u ye eGalatiya, Tito u ye eDalamatiya.
11  I Luka ntsena la nga na mina. Teka Marka u ta na yena, hikuva wa ndzi pfuna eku tirheleni.
12  Kambe ndzi rhumele Tixiko aEfesa.
13  Loko u ta, tana ni nkhancu lowu ndzi wu siyeke na Karpo eTrowasi, ni tibuku-nsongwa, ngopfu-ngopfu leta madzovo.
14  Alekzanda mufuri wa koporo u ndzi endle swilo swo tala swo biha—Yehovha u ta n’wi tlherisela hi ku ya hi swiendlo swakwe—
15  na wena tivonele eka yena, hikuva u kanete marito ya hina hi mpimo lowu hundzeletiweke.
16  Loko ndzi tihlamulela ro sungula, a nga kona la yimeke na mina, kambe hinkwavo va sungule ku ndzi fularhela—onge va nga ka va nga hlayeriwi swona—
17  kambe Hosi yi yime ekusuhi na mina yi ndzi nyika matimba, leswaku ha mina, ku chumayela ku hetisisiwa hi xitalo naswona matiko hinkwawo ma ku twa; naswona ndzi kutsuriwile enon’wini wa tinghala.
18  Hosi yi ta ndzi kutsula entirhweni wun’wana ni wun’wana wo homboloka naswona yi ta ndzi ponisa leswaku ndzi ta kuma mfumo wa yona wa le tilweni. Ku vangama a ku ve ka yona hi masiku ni masiku. Amen.
19  Ndzi rungulele Priska na Akhwila ni ndyangu wa Onesiforo.
20  Erasto u sele le Korinto, kambe ndzi siye Trofimo a vabya eMileta.
21  Endla hinkwaswo leswi u nga swi kotaka leswaku u fika vuxika byi nga si fika. Yubulo wa ku rungula, na Pude na Lino na Klawudiya ni vamakwerhu hinkwavo.
22  Hosi a yi ve ni moya lowu u wu kombisaka. Musa wa yona lowu nga faneriwiki a wu ve na n’wina.
1  Mina Pawulo, muapostola wa Kreste Yesu hi ku rhandza ka Xikwembu hi ku ya hi xitshembiso xa vutomi lebyi nga ni vun’we na Kreste Yesu,
2  eka Timotiya n’wananga la rhandzekaka: Onge ku nga va ni musa lowu nga faneriwiki, tintswalo, ku rhula loku humaka eka Xikwembu Tatana na Kreste Yesu Hosi ya hina.
3  Ndzi nkhensa Xikwembu, lexi ndzi xi endlelaka ntirho wo kwetsima kukota leswi endliweke hi vatatana hi ripfalo leri baseke, hileswi ndzi nga tshikiki ku ku tsundzuka eswikombelweni swa mina, vusiku ni nhlikanhi
4  ndzi navela ku ku vona, ndzi ri karhi ndzi tsundzuka mihloti ya wena, leswaku ndzi ta tala hi ntsako.
5  Hikuva ndzi tsundzuka ripfumelo leri nga eka wena leri nga riki na vukanganyisi, leri rhangeke ri va eka kokwa wa wena wa xisati Luwisa ni mana wa wena Yunisi, kambe leri ndzi tiyisekaka leswaku ni le ka wena ri kona.
6  Hikwalaho ka leswi ndzi ku tsundzuxa leswaku u yi kondletela ku fana ni ndzilo nyiko ya Xikwembu leyi u yi kumeke loko ndzi ku tlhandleka mavoko.
7  Hikuva Xikwembu a xi hi nyikanga moya wa vutoya, kambe xi hi nyike moya wa matimba, ni wa rirhandzu ni wa mianakanyo yo hluteka.
8  Hikokwalaho u nga khomiwi hi tingana hi vumbhoni lebyi khumbaka Hosi ya hina, hambi ku ri ha mina la khotsiweke hi mhaka yakwe, kambe teka xiphemu xa wena u tiyisela nhlomulo hikwalaho ka mahungu lamanene hi ku ya hi matimba ya Xikwembu.
9  Xi hi ponisile ni ku hi vitana hi ku vitana ko kwetsima, ku nga ri hikwalaho ka mintirho ya hina, kambe hikwalaho ka xikongomelo xa xona ni musa lowu nga faneriwiki. Hi nyikiwe swona mayelana na Kreste Yesu emahlweni ka minkarhi leyi nga heriki,
10  kambe sweswi wu kombisiwe erivaleni hi ku humelela ka Muponisi wa hina, Kreste Yesu, la heriseke rifu kambe a nyikeleke ku vonakala ehenhla ka vutomi ni ku pfumala ku onhaka hi mahungu lamanene,
11  lawa ndzi vekiweke ku va muchumayeri ni muapostola ni mudyondzisi wa wona.
12  Hikwalaho ka swona na mina ndza xaniseka hi swilo leswi, kambe a ndzi khomiwi hi tingana. Hikuva ndza n’wi tiva loyi ndzi kholweke eka yena, naswona ndza tiyiseka leswaku wa swi kota ku rindza leswi a ndzi tameriseke swona ku fikela esikwini rero.
13  Tshama u namarhele ntila wa marito lama nga ni rihanyo lawa u ma tweke eka mina hi ripfumelo ni rirhandzu leswi nga mayelana na Kreste Yesu.
14  Hlayisa swilo leswi leswinene, leswi u tamerisiweke swona hi moya lowo kwetsima lowu tshamaka eka hina.
15  Wa swi tiva leswi, leswaku vanhu hinkwavo va le mugangeni wa Asiya va ndzi fularherile. Figelo na Hermogene va wela eka nhlayo yoleyo.
16  Onge Hosi yi nga nyika tintswalo eka ndyangu wa Onesiforo, hikuva nkarhi ni nkarhi a a ndzi phyuphyisa, naswona a a nga khomiwi hi tingana hi tinketana ta mina.
17  Ku hambana ni sweswo, loko a fika eRhoma, u ndzi lave hi ku gingiriteka ivi a ndzi kuma.
18  Onge Hosi yi nga n’wi pfumelela leswaku a kuma tintswalo eka Yehovha hi siku rero. Naswona mintirho hinkwayo leyi a yi endleke aEfesa u yi tiva kahle hi ku helela.
2  Hikokwalaho, wena n’wananga, hambeta u kuma matimba eka musa lowu nga faneriwiki mayelana na Kreste Yesu,
2  naswona swilo leswi u swi tweke eka mina hi ku seketeriwa hi timbhoni to tala, swilo leswi swi nyike vanhu vo tshembeka, lava, na vona, va nga ta faneleka kahle ku swi dyondzisa van’wana.
3  Tanihi socha lerinene ra Kreste Yesu teka xiphemu xa wena eku tiyiseleni ka nhlomulo.
4  A nga kona munhu la nga socha la tinghenisaka entirhweni wa bindzu wa vutomi, leswaku a ta amukeriwa hi loyi a n’wi tsariseke ku va socha.
5  Ku tlula kwalaho, hambiloko munhu a hlanganyela emphikizanweni emintlangweni, a nga tlhandlekiwi harhi handle ka loko a hlanganyele emphikizanweni hi ku ya hi milawu ya kona.
6  Murimi la tirhaka hi matimba u fanele a va wo sungula ku dya mihandzu ya kona.
7  Tshama u ri karhi u ehleketa hi leswi ndzi swi vulaka; hakunene Hosi yi ta ku nyika ku twisisa eka swilo hinkwaswo.
8  Tsundzuka leswaku Yesu Kreste u pfuxiwile eka lava feke naswona a a ri wa mbewu ya Davhida, hi ku ya hi mahungu lamanene lawa ndzi ma chumayelaka;
9  lawa mayelana na wona ndzi tiyiselelaka nhlomulo ku fikela etimpecanini ta khotso tanihi muendli wa leswo biha. Nilokoswiritano, rito ra Xikwembu a ri bohiwanga.
10  Hikwalaho ka leswi, ndzi hambeta ndzi tiyisela swilo hinkwaswo hikwalaho ka vahlawuriwa, leswaku na vona va ta kuma ku ponisiwa evun’weni na Kreste Yesu ku katsa ni ku vangama loku nga heriki.
11  Rito leri ra tshembeka: Hakunene loko hi fe swin’we, hi ta tlhela hi hanya swin’we;
12  loko hi ya emahlweni hi tiyisela, hi ta tlhela hi va tihosi swin’we; loko hi landzula, na yena u ta hi landzula;
13  loko hi nga tshembeki, yena u tshama a tshembekile, hikuva a nge tilandzuli.
14  Hambeta u va tsundzuxa swilo leswi, va lerise tanihi mbhoni emahlweni ka Xikwembu, leswaku va nga kanetani hi marito, nchumu lowu nga pfuniki nikatsongo hikuva wu pfilunganya lava yingisaka.
15  Endla hinkwaswo leswi u nga swi kotaka leswaku u tivonakarisa u amukeleka eka Xikwembu, u ri mutirhi la nga riki na nchumu wo khomiwa hi tingana ha wona, u ri tamela khwatsi rito ra ntiyiso.
16  Kambe papalata mavulavulelo ya hava lama lwisanaka ni leswo kwetsima; hikuva va ta ya emahlweni va nga xi xiximi Xikwembu hilaha ku tlurisaka,
17  naswona rito ra vona ri ta hangalaka ku fana ni xilondza lexi hlakataka miri. Himenayo na Fileto va wela eka nhlayo yoleyo.
18  Vanhu lava va hambukile entiyisweni, va vula leswaku ku pfuka ka vafi se ku humelerile; naswona va onha ripfumelo ra van’wana.
19  Eka sweswo hinkwaswo, masungulo lama tiyeke ya Xikwembu ma tshama ma yimile, ma ri ni mfungho lowu: “Yehovha wa va tiva lava nga vakwe,” naswona: “Un’wana ni un’wana la vitanaka vito ra Yehovha a a fularhele leswi nga lulamangiki.”
20  Naswona endlwini leyikulu a ku na swibya swa nsuku ni swa silivhere ntsena kambe ni leswi vatliweke hi ntsandza ni swa vumba, swin’wana i swa xikongomelo lexi xiximekaka kambe swin’wanyana i swa xikongomelo lexi nga xiximekiki.
21  Hikokwalaho, loko munhu a papalata leswo hetelela, u ta va xibya xa xikongomelo xo xiximeka, xo kwetsima, lexi nga mpfuno eka n’wini wa xona, lexi lunghekeleke ntirho wun’wana ni wun’wana lowunene.
22  Xisweswo, balekela ku navela loku fambisanaka ni vuntshwa, kambe lavisisa ku lulama, ripfumelo, rirhandzu, ku rhula, swin’we ni lava va vitanaka Hosi hi mbilu yo basa.
23  Ku tlula kwalaho, fularhela swivutiso swa vuphukuphuku ni swo pfumala vutivi, hi ku tiva leswaku swi tswala tinyimpi.
24  Kambe hlonga ra Hosi a ri fanelanga ri lwa, kambe ri fanele ri olova eka hinkwavo, ri fanelekela ku dyondzisa, ri tikhoma eka leswo biha,
25  ri va letela hi ku rhula lava nga ni mboyamelo lowu nga riki wunene; hikuva swi nga ha endleka Xikwembu xi va nyika ku hundzuka loku yisaka evutivini lebyi kongomeke bya ntiyiso,
26  kutani va vuyela emianakanyweni ya vona leyi faneleke, va chupula entlhan’wini wa Diyavulosi, va swi vona leswaku u va phase va ri karhi va hanya leswaku va endla ku rhandza ka yena.
3  Kambe tiva leswi, leswaku emasikwini yo hetelela ku ta fika minkarhi ya mangava leyi swi nonon’hwaka ku langutana na yona.
2  Hikuva vanhu va ta va lava tirhandzaka, varhandzi va mali, lava titivaka, lava titlakusaka, vasandzi, lava nga yingisiki vatswari, lava nga nkhensiki, lava nga tshembekiki,
3  lava nga riki na xinakulobye xa ntumbuluko, lava nga laviki ntwanano hambi wu ri wihi, valumbeti, lava nga tikhomiki, lava nga ni tihanyi, lava nga rhandziki vunene,
4  vaxengi, lava omeke tinhloko, lava tikukumuxaka hi ku tinyungubyisa, lava rhandzaka mintsako ku ri ni ku rhandza Xikwembu,
5  va ri ni xivumbeko xa ku tinyiketela loku nga ni vukwembu kambe va tikomba va nga tshembeki eka matimba ya kona; kutani lava u va fularhela.
6  Hikuva eka lava ku humelela vavanuna lava ngungumelaka va nghena emindyangwini naswona va kongomisa vavasati lava tsaneke, lava tikeriwaka hi swidyoho tanihi makhumbi ya vona, va kongomisiwa hi ku navela ko hambana-hambana,
7  nkarhi hinkwawo va dyondza kambe a va swi koti nikatsongo ku kuma vutivi lebyi kongomeke bya ntiyiso.
8  Kutani ndlela leyi Yani na Yambri va kaneteke Muxe ha yona, hi yona ndlela leyi lava va hambetaka va kaneta ntiyiso ha yona, vanhu lava onhakeke hi ku helela emianakanyweni, lava nga amukelekiki malunghana ni ripfumelo.
9  Nilokoswiritano, a va nge he endli nhluvuko wun’wana, hikuva ku penga ka vona ku ta va ku ri erivaleni swinene eka hinkwavo, hilaha ku penga ka vavanuna lavaya vambirhi ku endlekiseke xiswona.
10  Kambe wena u landzelerisise dyondzo ya mina, ndlela ya mina ya vutomi, xikongomelo xa mina, ripfumelo ra mina, ku va ni mbilu yo leha ka mina, rirhandzu ra mina, ku tiyisela ka mina,
11  ku xanisiwa ka mina, maxangu ya mina, muxaka wa swilo leswi swi ndzi endlekeleke eAntiyoka, eIkoniya, eListra, muxaka wa minxaniso leyi ndzi yi tiyiseleke; kambe Hosi yi ndzi kutsurile eka hinkwaswo.
12  Entiyisweni, hinkwavo lava navelaka ku hanya hi ku tinyiketela loku nga ni vukwembu hi ku fambisana na Kreste Yesu na vona va ta xanisiwa.
13  Kambe vanhu vo homboloka ni vaxisi va ta ya emahlweni va nyanya evubihini bya vona, va hambukisa, na vona va hambukisiwa.
14  Hambiswiritano, wena tshama eka swilo leswi u swi dyondzeke, leswi u susumetelekeke ku swi pfumela, u tiva vanhu lava u swi dyondzeke eka vona
15  ni leswaku ku sukela loko wa ha ri ricece u tive matsalwa yo kwetsima, lawa ma swi kotaka ku ku tlharihisa leswaku u ta pona hi ripfumelo mayelana na Kreste Yesu.
16  Matsalwa hinkwawo ma huhuteriwe hi Xikwembu naswona ma pfuna ku dyondzisa, ku tshinya, ku lulamisa swilo, ku laya eku lulameni,
17  leswaku munhu wa Xikwembu a faneleka hi ku helela, a hlomisiwa hi ku helela eka ntirho wun’wana ni wun’wana lowunene.
