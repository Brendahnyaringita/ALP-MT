4  Hikwalaho, vamakwerhu lava rhandzekaka lava ndzi mi navelaka, n’wina mi nga ntsako ni harhi ya mina, yimani mi tiyile hi ndlela leyi eHosini, varhandziwa.
2  Efodiya ndza n’wi khongotela na Sintika ndza n’wi khongotela leswaku va va ni mianakanyo yin’we eHosini.
3  Ina, ndza ku kombela, wena mupaniwa-kulorhi wa xiviri, leswaku u hambeta u pfuna vavasati lava va lweke swin’we na mina eka mahungu lamanene swin’we na Klemento ni vatirhi-kulorhi van’wana hinkwavo, lava mavito ya vona ma nga ebukwini ya vutomi.
4  Nkarhi hinkwawo tsakani eHosini. Nakambe ndzi ri, Tsakani!
5  Ku anakanyela ka n’wina a ku tiviwe hi vanhu hinkwavo. Hosi yi le kusuhi.
6  Mi nga vileli ha nchumu, kambe eka hinkwaswo tivisani Xikwembu swikombelo swa n’wina hi xikhongelo ni xikombelo swin’we ni ku nkhensa swikombelo swa n’wina;
7  kutani ku rhula ka Xikwembu loku tlulaka miehleketo hinkwayo ku ta rindza timbilu ta n’wina ni matimba ya n’wina ya mianakanyo ha Kreste Yesu.
8  Xo hetelela, vamakwerhu, swilo swin’wana ni swin’wana swa ntiyiso, swilo swin’wana ni swin’wana swa ntikelo lowukulu, swilo swin’wana ni swin’wana swo lulama, swilo swin’wana ni swin’wana swo tenga, swilo swin’wana ni swin’wana leswi rhandzekaka, swilo swin’wana ni swin’wana leswi ku vulavuriwaka kahle ha swona, hinkwaswo leswi nga kona swa vunene ni hinkwaswo leswi nga kona leswi dzunekaka, hambetani mi xiya swilo leswi.
9  Swilo leswi mi swi dyondzeke ni ku swi amukela ni ku swi twa ni ku swi vona mayelana na mina, hanyani hi swona; kutani Xikwembu xa ku rhula xi ta va na n’wina.
10  Ndza tsaka ngopfu eHosini leswi sweswi eku heteleleni mi pfuxeteke ku ehleketa ka n’wina malunghana na mina, leswi hakunene a mi ehleketa ha swona, kambe mi pfumale nkarhi.
11  Ku nga ri swona leswaku ndzi vulavula malunghana ni ku va eku pfumaleni, hikuva ndzi dyondzile, leswaku ndzi eneriseka eka xiyimo xin’wana ni xin’wana lexi ndzi nga eka xona.
12  Kunene ndza swi tiva ku kayivela swilo, kunene ndza swi tiva ku va ni swo tala. Eka hinkwaswo ni le ka swiyimo hinkwaswo ndzi dyondze xihundla xa ku xurha ni ku va ni ndlala, ku va ni swo tala ni ku pfumala.
13  Eka swilo hinkwaswo ndzi ni ntamu hikwalaho ka loyi a ndzi nyikaka matimba.
14  Nilokoswiritano, mi endle kahle hi ku hlanganyela na mina enhlomulweni wa mina.
15  Entiyisweni, n’wina Vafilipiya, nakambe ma swi tiva leswaku eku sunguleni ka ku vula mahungu lamanene, loko ndzi suka eMakedoniya, ku hava vandlha leri hlanganyeleke na mina emhakeni ya ku nyika ni ku amukela, handle ka n’wina ntsena;
16  hikuva, hambi eTesalonika, mi ndzi rhumelele swo karhi ro sungula ni ra vumbirhi hikwalaho ka xilaveko xa mina.
17  Ku nga ri swona leswaku ndzi lava nyiko hi mbilu hinkwayo, kambe hi mbilu hinkwayo ndzi lava mihandzu leyi tisaka ntswalo wo tala swinene eka xiviko xa n’wina.
18  Hambiswiritano, ndzi kuma swilo hinkwaswo hi xitalo naswona ndzi ni swo tala. Ndzi enerile, leswi ndzi amukeleke swilo eka Epafrodito leswi humaka eka n’wina, nun’hwelo wo nandziha, xitlhavelo lexi amukelekaka, lexi tsakisaka swinene eka Xikwembu.
19  Kutani, Xikwembu xa mina xi ta enerisa xilaveko xa n’wina hinkwaxo hi xitalo hi mpimo wa rifuwo ra xona hi ku vangama ha Kreste Yesu.
20  Kutani ku vangama a ku ve eka Xikwembu xa hina tlhelo Tata wa hina hi masiku ni masiku. Amen.
21  Ndzi runguleleni mukwetsimi un’wana ni un’wana loyi a nga ni vun’we na Kreste Yesu. Vamakwerhu lava nga na mina va mi rungula.
22  Vakwetsimi hinkwavo, kambe ngopfu-ngopfu vandyangu wa Khezari, va mi rungula.
23  Musa lowu nga faneriwiki wa Hosi Yesu Kreste a wu ve ni moya lowu mi wu kombisaka.
1  Mina Pawulo na Timotiya, mahlonga ya Kreste Yesu, eka vakwetsimi hinkwavo evun’weni na Kreste Yesu lava nga eFilipiya, swin’we ni valanguteri ni malandza ya vutirheli:
2  Onge mi nga va ni musa lowu nga faneriwiki ni ku rhula loku humaka eka Xikwembu Tata wa hina ni le ka Hosi Yesu Kreste.
3  Ndzi nkhensa Xikwembu xa mina nkarhi hinkwawo loko ndzi mi tsundzuka
4  eka xikombelo xin’wana ni xin’wana xa mina lexi ndzi xi endlelaka n’wina hinkwenu, ndzi ri karhi ndzi endla xikombelo xa mina hi ntsako,
5  hikwalaho ka munyikelo lowu mi wu endleke eka mahungu lamanene ku sukela eka siku ro sungula ku fika enkarhini lowu.
6  Hikuva ndza tiyiseka hi leswi, leswaku loyi a sunguleke ntirho lowunene eka n’wina u ta wu heta ku fikela esikwini ra Yesu Kreste.
7  Swi lulamile eka mina ku ehleketa leswi malunghana na n’wina hinkwenu, hikwalaho ka leswi mi nga embilwini ya mina, hinkwenu mi hlanganyela na mina eka musa lowu nga faneriwiki, etimpecanini ta mina ta khotso ni le ku lweleni ni le ku simekeni ka mahungu lamanene hi nawu.
8  Hikuva Xikwembu i mbhoni ya mina ya ndlela leyi ndzi mi navelaka ha yona hi xinakulobye lexikulu xo fana ni lexi Kreste Yesu a nga na xona.
9  Kutani leswi ndzi hambetaka ndzi swi khongelela hi leswi, leswaku rirhandzu ra n’wina ri ya ri andza ngopfu hi vutivi lebyi kongomeke ni ku twisisa loku heleleke;
10  leswaku mi tiyiseka hi swilo swa nkoka swinene, leswaku mi pfumala xivati ni ku ka mi nga va khunguvanyisi van’wana ku fikela esikwini ra Kreste,
11  ni leswaku mi tala mbhandzu wo lulama, lowu taka ha Yesu Kreste, ku va ku vangamisiwa ni ku dzunisiwa ka Xikwembu.
12  Kutani ndzi navela leswaku mi tiva, vamakwerhu, leswaku timhaka ta mina a ti endlanga swin’wana handle ka leswaku mahungu lamanene ma ya emahlweni,
13  lerova timpecana ta mina ti tiviwa erivaleni hi ku fambisana na Kreste exikarhi ka Varindzi hinkwavo va Mufumi-nkulu ni lavan’wana hinkwavo;
14  naswona vo tala va vamakwerhu eHosini, lava titwaka va tiyiseka hikwalaho ka timpecana ta mina ta khotso, va kombisa xivindzi lexikulu xo vulavula rito ra Xikwembu handle ka ku chava.
15  I ntiyiso, van’wana va chumayela Kreste hi mona ni nkwetlembetano, kambe van’wanyana va chumayela hi ku tirhisa vunene.
16  Lava va le ndzhaku va twarisa Kreste erivaleni hi rirhandzu, hikuva va swi tiva leswaku ndzi vekiwe laha leswaku ndzi lwela mahungu lamanene;
17  kambe lavo sungula va swi endla hi ku kanetana, ku nga ri hi nsusumeto wo tenga, hikuva va ehleketa ku ndzi pfuxela nhlomulo etimpecanini ta mina ta khotso.
18  Kutani ku vuriwa yini? A ku na nchumu, handle ka leswaku hi ndlela yin’wana ni yin’wana, hambi hi vukanganyisi kumbe hi ntiyiso, Kreste u twarisiwa erivaleni, kutani ndza tsaka ha swona. Entiyisweni, ndzi ta hambeta ndzi tsaka,
19  hikuva ndza swi tiva leswaku leswi swi ta tisa ku ponisiwa ka mina hi xikombelo xa n’wina ni ku nyikiwa moya wa Yesu Kreste,
20  hi ku pfumelelana ni ku langutela ka mina hi mahika ni ku tshemba leswaku a ndzi nge khomiwi hi tingana hi ndlela yihi ni yihi, kambe leswaku hi ntshunxeko wo vulavula Kreste u ta twarisiwa sweswi hi miri wa mina, hambi hi vutomi kumbe hi rifu, ku fana ni le nkarhini hinkwawo lowu hundzeke.
21  Hikuva eka mina ku hanya i Kreste, kutani ku fa i mpindzulo.
22  Kutani loko ku ri ku hambeta ndzi hanya ndzi ri wa nyama, sweswo i mihandzu ya ntirho wa mina—kasi nchumu lowu ndzi nga wu langaka a ndzi wu boxi.
23  Ndzi tshikeleriwa hi swilo leswi swimbirhi; kambe leswi ndzi swi navelaka i ku ntshunxiwa ni ku va na Kreste, hikuva leswi, hakunene, swi antswa ngopfu.
24  Hambiswiritano, swa fanela swinene leswaku mina ndzi tshama ndzi ri wa nyama hikwalaho ka n’wina.
25  Kutani, leswi ndzi tiyisekaka hi leswi, ndza swi tiva leswaku ndzi ta xwa ni ku tshama na n’wina hinkwenu leswaku mi endla nhluvuko ni ku kuma ntsako lowu fambisanaka ni ripfumelo ra n’wina,
26  leswaku ku khana ka n’wina ha Kreste Yesu ku khapakhapa loko ndzi tlhela ndzi va na n’wina.
27  Ntsena tikhomeni hi mukhuva lowu fanelaka mahungu lamanene malunghana na Kreste, leswaku, hambi ndzi ta ndzi ta mi vona kumbe ndzi nga vi kona, ndzi twa hi ta swilo leswi khumbaka n’wina, leswaku mi yima mi tiyile hi moya wun’we, mi pfunana hi moya-xiviri wun’we ku lwela ripfumelo eka mahungu lamanene,
28  naswona hambi hi ndlela yihi mi nga tshukisiwi hi vakaneti va n’wina. Nchumu lowu i xitiyisekiso xa ndzoviso eka vona, kambe eka n’wina i xa ku ponisiwa; naswona xikombiso lexi xi huma eka Xikwembu,
29  hikuva n’wina mi nyikiwe lunghelo hikwalaho ka Kreste, ku nga ri ro veka ripfumelo ra n’wina eka yena ntsena, kambe ni ku xaniseka hikwalaho ka yena.
30  Hikuva mi ni nyimpi yo fana ni leyi mi yi voneke malunghana na mina ni yo fana ni leyi mi twaka ha yona sweswi malunghana na mina.
2  Kutani, loko ku ri ni xikhutazo xo karhi eka Kreste, loko ku ri ni nchavelelo wo karhi wa rirhandzu, loko ku ri ni ku hlanganyela ko karhi eka moya, loko ku ri ni xinakulobye lexikulu ni tintswalo to karhi,
2  endlani ntsako wa mina wu tala hi ku va ni mianakanyo yin’we ni rirhandzu leri fanaka, mi hlanganisiwa swin’we hi moya-xiviri, mi va ni mianakanyo yin’we emiehleketweni,
3  mi nga endli nchumu hi ku kanetana kumbe hi ku tikurisa, kambe hi mianakanyo yo titsongahata mi teka van’wana va ri lava tlakukeke eka n’wina,
4  mi nga veki tihlo etimhakeni ta n’wina ntsena, kambe ni le timhakeni ta van’wana.
5  Hlayisani langutelo leri ra mianakanyo eka n’wina leri a ri ri kona ni le ka Kreste Yesu,
6  loyi, hambileswi a a ri ni xivumbeko xa Xikwembu, a nga ehleketangiki hi ku lwa, ku nga ku lwela ku ringana ni Xikwembu.
7  E-e, kambe u tichulurile kutani a teka xivumbeko xa hlonga, a fana ni vanhu.
8  Ku tlula sweswo, loko a tikuma a ri eka xiyimo lexi fanaka ni xa munhu, u titsongahatile kutani a yingisa ku ya fika eku feni, ina, rifu emhandzini ya nxaniso.
9  Hi xivangelo xolexi nakambe Xikwembu xi n’wi tlakusele exiyin’weni lexi tlakukeke kutani hi musa xi n’wi nyika vito leri nga ehenhla ka mavito man’wana hinkwawo,
10  leswaku matsolo hinkwawo ya lava nga etilweni ni lava nga emisaveni ni lava nga ehansi ka misava, ma nkhinsama hi vito ra Yesu,
11  naswona ririmi rin’wana ni rin’wana ri fanele ku twarisa erivaleni leswaku Yesu Kreste i Hosi leswaku ku vangamisiwa Xikwembu Tatana.
12  Hikwalaho, varhandziwa, hi ndlela leyi mi yingiseke ha yona nkarhi hinkwawo, ku nga ri hi nkarhi wa vukona bya mina ntsena, kambe ngopfu-ngopfu mi tiyimisele ku yingisa loko ndzi nga ri kona, hambetani mi tirhela ku ponisiwa ka n’wina hi ku chava ni ku rhurhumela;
13  hikuva Xikwembu hi xona lexi, hi ku ya hi leswi xi swi tsakelaka, xi tirhaka endzeni ka n’wina leswaku mi va ni matimba ya ku rhandza ni ku endla.
14  Hambetani mi endla swilo hinkwaswo mi nga gunguli ni ku phikisana,
15  leswaku mi pfumala xisandzu ni ku kala nandzu, mi va vana va Xikwembu lava nga riki na xisolo exikarhi ka xitukulwana xo homboloka ni lexi gombonyokeke, lexi mi voningaka exikarhi ka xona kukota mavoningo emisaveni,
16  mi khoma swi tiya eka rito ra vutomi, leswaku ndzi ta va ni xivangelo xo khana esikwini ra Kreste, leswaku a ndzi tsutsumelanga swa hava kumbe ku tirha hi matimba ndzi tirhela swa hava.
17  Kambe ke, hambiloko ndzi chuluriwa ku fana ni gandzelo ra swakunwa exitlhavelweni ni le ntirhweni wa le rivaleni lowu ripfumelo ri mi kongomiseke eka wona, ndza tsaka ni ku khana swin’we na n’wina hinkwenu.
18  Kutani hi ndlela leyi fanaka na n’wina tsakani ni ku khana swin’we na mina.
19  Loko ku ri mina ndzi ni ntshembo eka Hosi Yesu leswaku ndzi ta rhuma Timotiya eka n’wina hi ku hatlisa, leswaku ndzi va moya-xiviri lowu khanaka loko ndzi twa hi ta swilo leswi khumbaka n’wina.
20  Hikuva a ndzi na un’wana la nga ni mboyamelo wo fana ni wa yena loyi a nga ta swi khathalela hakunene swilo leswi khumbaka n’wina.
21  Hikuva lavan’wana hinkwavo va lava leswi vuyerisaka vona ntsena, ku nga ri swa Kreste Yesu.
22  Kambe ma xi tiva xitiyisekiso lexi a xi nyikeleke hi yexe, leswaku ku fana ni n’wana na tatana u tirhe na mina ku yisa mahungu lamanene emahlweni.
23  Hikokwalaho, loyi i munhu loyi ndzi langutelaka ku n’wi rhuma hi ku hatlisa endzhaku ko vona ndlela leyi swilo swi yimeke ha yona malunghana na mina.
24  Hakunene, ndza tiyiseka eHosini leswaku na mina ndzi ta ta hi ku hatlisa.
25  Hambiswiritano, ndzi swi vona swi fanela ku mi rhumela Epafrodito, makwerhu ni mutirhi-kulorhi ni socha-kulorhi, kambe i mufamberi ni nandza wa n’wina eka xilaveko xa mina,
26  tanihi leswi a navelaka ku mi vona hinkwenu ni leswi a karhatekeke hikwalaho ka leswi mi tweke leswaku u khomiwe hi vuvabyi.
27  Ina, hakunene, u khomiwe hi vuvabyi lerova u lave ku fa; kambe Xikwembu xi ve ni tintswalo eka yena, entiyisweni, ku nga ri eka yena ntsena, kambe ni le ka mina, leswaku ndzi nga vi na gome ehenhla ka gome.
28  Hikokwalaho ndzi n’wi rhumela hi ku hatlisa lokukulu, leswaku loko mi n’wi vona mi tlhela mi tsaka ni leswaku ndzi ntshunxeka swinene egomeni.
29  Hikokwalaho n’wi amukeleni hi ntolovelo wa kona eHosini hi ntsako hinkwawo; kutani mi hambeta mi va komba xichavo vanhu va muxaka wolowo,
30  hikuva hikwalaho ka ntirho wa Hosi u ve kusuhi swinene ni rifu, a veka moya-xiviri wakwe ekhombyeni, leswaku a ta ndzi tirhela, a mi siva hi ku helela leswi mi nga riki kona laha.
3  Eku heteleleni, vamakwerhu, hambetani mi tsaka eHosini. Ku mi tsalela swilo leswi fanaka a swi ndzi karhati, kambe swi sirhelela n’wina.
2  Tivoneleni timbyana, tivoneleni vaendli va leswo biha, tivoneleni lava tsemaka nyama.
3  Hikuva hi hina lava yimbeke ngoma ya xiviri, lava endlaka ntirho wo kwetsima hi moya wa Xikwembu naswona hi tibuma ha Kreste Yesu, naswona ku tiyiseka ka hina a ku le nyameni,
4  loko ku ri ni loyi a ehleketaka leswaku u ni swisekelo swa ku tiyiseka enyameni, munhu wa kona hi mina. Loko munhu un’wana a ehleketa leswaku u ni swisekelo swa ku tiyiseka enyameni, mina ndza n’wi tlula swinene:
5  ndzi yimbe hi siku ra vunhungu, eka nyimba ya ndyangu wa Israyele, nyimba ya Benjamini, Muheveru la velekiweke a huma eka Vaheveru; malunghana ni nawu ndzi Mufarisi;
6  malunghana ni ku hiseka, ndzi xanise vandlha; malunghana ni ku lulama hi ku ya hi nawu, ndzi tikombise ndzi pfumala xisandzu.
7  Kambe swilo leswi veke mpindzulo eka mina, ndzi swi teke ku ri ku lahlekeriwa hikwalaho ka Kreste.
8  Phela, hikwalaho ka sweswo, hakunene ndzi tlhela ndzi teka swilo hinkwaswo ku ri ku lahlekeriwa hikwalaho ka ntikelo lowu tlurisaka wa ku tiva Kreste Yesu Hosi ya mina. Hikwalaho ka yena ndzi pfumele ku lahlekeriwa hi swilo hinkwaswo naswona ndzi swi teka ku ri nhulu ya thyaka, leswaku ndzi kuma Kreste
9  kutani ndzi kumiwa ndzi ri evun’weni na yena, ndzi nga ri na ku lulama ka mina, loku humaka enawini, kambe loku taka hi ripfumelo eka Kreste, ku lulama loku humaka eka Xikwembu exisekelweni xa ripfumelo,
10  leswaku ndzi tiva yena ni matimba ya ku pfuka ka yena eka lava feke ni ku hlanganyela eku xanisekeni ka yena, ndzi tiveka ehansi ka rifu ro fana ni ra yena,
11  ku vona loko hi ndlela yo karhi ndzi ta kuma ku pfuxiwa ko sungula eka lava feke.
12  Ku nga ri swona leswaku se ndzi ku amukerile kumbe se ndzi endliwe ndzi hetiseka, kambe ndzi lwela ku vona loko ndzi ta khoma leswi Kreste Yesu a ndzi khomeke ha swona.
13  Vamakwerhu, a ndzi titeki se ndzi swi khomile; kambe ku ni xilo xin’we malunghana na swona: Ku rivala swilo swa le ndzhaku ni ku nava ndzi ya emahlweni eka swilo swa le mahlweni,
14  ndzi lwela ku fikelela pakani ya hakelo ya ku vitaneriwa ehenhla hi Xikwembu hi ku tirhisa Kreste Yesu.
15  Kutani, leswi vo tala va hina hi wupfeke, a hi veni ni langutelo leri ra mianakanyo; naswona loko hi ndlela yo karhi mi ri ni mboyamelo wa mianakanyo lowu hambaneke ni lowu, Xikwembu xi ta hlavutela langutelo leri nga laha henhla eka n’wina.
16  Kambe, hi mpimo lowu hi endleke nhluvuko ha wona, a hi hambeteni hi famba hilaha ku hlelekeke eka ntila lowu fanaka.
17  Hi vun’we vanani vatekeleri va mina, vamakwerhu, kutani mi veka tihlo eka lava va fambaka endleleni leyi fambisanaka ni xikombiso lexi hina hi mi vekelaka xona.
18  Hikuva va tele, lava a ndzi hamba ndzi vulavula ha vona kambe sweswi ndzi vulavula ha vona ndzi ri karhi ndzi rila, lava fambaka tanihi valala va mhandzi ya nxaniso ya Kreste,
19  naswona ku hela ka vona i ndzoviso, kasi xikwembu xa vona i khwiri ra vona, kutani ku vangama ka vona ku kumeka eka tingana ta vona, naswona va veka mianakanyo ya vona eka swilo leswi nga emisaveni.
20  Loko ku ri hina, lunghelo ra hina ra vutshamo ri le matilweni, ku nga ndhawu leyi nakambe hi rindzeleke muponisi hi mapfundza eka yona, Hosi Yesu Kreste,
21  loyi a nga ta pfuxeta miri wa hina lowu tsongahatiweke leswaku wu twananisiwa ni miri wakwe lowu vangamaka hi ku ya hi matirhelo ya matimba lawa a nga na wona, hambi matimba ya ku veka swilo hinkwaswo ehansi ka yena.
