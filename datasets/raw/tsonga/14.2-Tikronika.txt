10  Kutani Rehobuwama a ya eXikeme, hikuva tiko hinkwaro ra Israyele ri te eXikeme leswaku ri ta n’wi endla hosi kona.
2  Kuteloko Yerobuwamu n’wana wa Nebati a swi twa loko a ha ri aEgipta (hikuva a a balekile hikwalaho ka Solomoni lowa hosi,) xikan’we-kan’we Yerobuwamu a vuya ku suka aEgipta.
3  Hiloko va rhumela rito leswaku a vitaniwa, kutani Yerobuwamu ni nhlengeletano hinkwayo ya Israyele va fika va vulavula na Rehobuwama, va ku:
4  “Loko ku ri tata wa wena u nonon’hwise joko ra hina; wena vevukisa ntirho wo nonon’hwa wa tata wa wena ni joko rakwe ro tika leri a ri vekeke ehenhla ka hina, kutani hi ta ku tirhela.”
5  Hiloko a ku eka vona: “Ndzi nyikeni masiku manharhu. Kutani mi vuya eka mina.” Kutani vanhu va famba.
6  Hosi Rehobuwama a boha makungu ni vakulukumba lava a va hamba va tirhela Solomoni tata wakwe loko a ha hanya, a ku: “Xana mi ri ndzi va angula njhani vanhu lava?”
7  Hikwalaho va vulavula na yena, va ku: “Loko wo tikombisa u ri lonene eka vanhu lava, kunene u va tsakela, kunene u va byela marito lamanene, handle ko kanakana va ta tshama va ri malandza ya wena.”
8  Kambe a tshika xitsundzuxo xa vakulukumba lexi va n’wi nyikeke xona, a sungula ku boha makungu ni majaha lawa ma kuleke na yena, lawa a ma n’wi tirhela.
9  A ya emahlweni a ku eka wona: “Xana hi xihi xitsundzuxo lexi mi ndzi nyikaka xona leswaku hi angula vanhu lava va vulavuleke na mina, va ku, ‘Vevukisa joko ra tata wa wena leri a hi tlhandlekeke rona’?”
10  Hiloko majaha lawa ma kuleke na yena ma n’wi byela, ma ku: “U ta byela vanhu lava va vulavuleke na wena, va ku, ‘Loko ku ri tata wa wena, u tikise joko ra hina, kambe loko ku ri wena, ri vevukise ehenhla ka hina’; u ta ku eka vona, ‘Kunene xintihwana xa mina xi ta bumbula ku tlula masenge ya tatana.
11  Loko ku ri tatana, u mi rhwexe joko ro tika, kambe loko ku ri mina, ndzi ta engetela ejokweni ra n’wina. Loko ku ri tatana, u mi be hi minkharisa, kambe loko ku ri mina, ndzi ta mi ba hi swipamu.’”
12  Hiloko Yerobuwamu ni vanhu hinkwavo va fika eka Rehobuwama hi siku ra vunharhu, hilaha hosi yi vuleke hakona, yi ku: “Vuyani eka mina hi siku ra vunharhu.”
13  Kutani hosi yi va hlamula hi ku va khahla. Hi ndlela yoleyo Hosi Rehobuwama a tshika xitsundzuxo xa vakulukumba,
14  a ya emahlweni a vulavula na vona hi ku landza xitsundzuxo xa majaha, a ku: “Ndzi ta tikisa joko ra n’wina, loko ku ri mina, ndzi ta engetela eka rona. Loko ku ri tatana, u mi be hi minkharisa, kambe loko ku ri mina, ndzi ta mi ba hi swipamu.”
15  Hosi a yi va yingisanga vanhu; hikuva swi vonake ku ri ku hundzuka ka timhaka loku ku humaka eka Xikwembu xa ntiyiso leswaku Yehovha a hetisisa rito rakwe leri a ri vuleke hi Ahiya lowa le Xilo eka Yerobuwamu n’wana wa Nebati.
16  Loko ku ri tiko hinkwaro ra Israyele, hikwalaho ka leswi hosi yi nga ri yingisangiki, vanhu va angula hosi, va ku: “Xana hi ni xiavelo xihi eka Davhida? A ku na ndzhaka eka n’wana wa Yese. Un’wana ni un’wana eka swikwembu swakwe, Wena Israyele! Sweswi tivonele yindlu ya wena, Wena Davhida.” Hiloko tiko hinkwaro ra Israyele ri sungula ku ya emintsongeni ya vona.
17  Loko ku ri vana va Israyele lava a va tshama emitini ya Yuda, Rehobuwama u ye emahlweni a va fuma.
18  Kutani Hosi Rehobuwama a rhuma Hadorama, loyi a a lawula lava va endlaka ntirho wo sindzisiwa, kambe vana va Israyele va n’wi khandla hi maribye, kukondza a fa. Hosi Rehobuwama a swi kota ku nghena ekalichini yakwe, leswaku a balekela eYerusalema.
19  Vaisrayele va ya emahlweni va pfukela yindlu ya Davhida ku fikela esikwini leri.
4  Kutani a endla alitari ya koporo, yi leha swisungunu swa 20, yi anama swisungunu swa 20, yi tlakuka swisungunu swa khume.
2  A vumba lwandle leri endliweke hi ku n’okisiwa ri va swisungunu swa khume ku suka emakumu man’wana ya rona ku ya emakumu man’wana, ri ri xirhendzevutana matlhelo hinkwawo, ku tlakuka ka rona a ku ri swisungunu swa ntlhanu, naswona ngoti ya kona a yi ri swisungunu swa 30 ku ri rhendzela hinkwaro.
3  Etshakwini ra rona hinkwaro a ku ri ni xifaniso xa swin’wetsin’wetsi swa xivumbeko xa rhanga, ematlhelweni ya rona hinkwawo, swisungunu swa khume, swi rhendzele lwandle matlhelo hinkwawo. Swin’wetsin’wetsi swa xivumbeko xa rhanga a swi ri tilayini timbirhi, swi vumbiwe exivumbekweni xa swona.
4  A ri yime ehenhla ka tinkunzi ta 12, tinharhu ti langute en’walungwini, tinharhu ti langute evupela-dyambu, tinharhu ti langute edzongeni, tinharhu ti langute evuxeni; lwandle a ri ri ehenhla ka tona, swisuti swa tona hinkwaswo a swi ri endzeni.
5  Ku bumbula ka rona a ku ri vuanamo bya voko; nomu wa rona a wu fana nileswi nomu wa xinwelo wu endlisiweke xiswona, kukota xiluva xa khon’wa. A ri ri xikutsu lexi nga tamelaka mimpimo ya tibati ta 3 000.
6  Ku tlula kwalaho, a endla swihlambelo swa khume, a veka swa ntlhanu exineneni ni swa ntlhanu eximatsini, leswaku ku hlantsweriwa eka swona. Swilo leswi yelanaka ni gandzelo ro hisiwa a va swi ngulungundza eka swona. Kambe lwandle a ri ri ra muprista leswaku a hlantswa eka rona.
7  Kutani a endla swo tlhoma timboni swa nsuku, khume ra swona swi endliwe hi ndlela leyi fanaka, a swi veka etempeleni, swa ntlhanu exineneni ni swa ntlhanu eximatsini.
8  Ku tlula kwalaho, a endla matafula ya khume, a ma veka etempeleni, ntlhanu ya wona exineneni ni ntlhanu ya wona eximatsini, a endla minkambana ya nsuku ya 100.
9  Kutani a endla xivava xa vaprista ni ndhawu leyikulu leyi biyeleriweke ni tinyangwa ta ndhawu leyi biyeleriweke ni tinyangwa ta yona a ti nameka koporo.
10  Lwandle a ri veka etlhelo ra xinene, evuxeni ku ya edzongeni.
11  Eku heteleleni Hiramu a endla swihlambelo, mafoxolo ni minkambana. Kutani Hiramu a heta ntirho lowu a wu endleleke Hosi Solomoni endlwini ya Xikwembu xa ntiyiso.
12  Tiphuphu timbirhi ni swidlodlo swa tiphuphu swa xirhendzevutana ehenhla ka tiphuphu timbirhi ni tinkoka timbirhi ta ku funengeta swidlodlo swimbirhi swa tiphuphu swa xirhendzevutana leswi a swi ri ehenhla ka tiphuphu
13  ni tigrenada ta 400 ta tinkoka timbirhi, tilayini timbirhi ta tigrenada ta rikoka ha rin’we ta ku funengeta swidlodlo swa tiphuphu timbirhi ta xirhendzevutana leti a ti ri ehenhla ka tiphuphu,
14  ni makalichi ya khume ni swihlambelo swa khume ehenhla ka makalichi;
15  lwandle rin’we ni tinkunzi ta 12 ehansi ka rona,
16  ni swiolelo, mafoxolo, tiforoko ni swingolongondzwana swa vona hinkwaswo, Hiramu-abivhu u swi endlele Hosi Solomoni leswaku swi va swa yindlu ya Yehovha, swa koporo leyi hatimisiweke.
17  Hosi yi swi vumbele eMugangeni wa Yordani emisaveni yo tiya exikarhi ka Sukoti na Sereda.
18  Hiloko Solomoni a endla swingolongondzwana leswi hinkwaswo, swo tala ngopfu, hikuva ntiko wa koporo a wu nga tiveki.
19  Solomoni a endla swingolongondzwana hinkwaswo leswi a swi ri endlwini ya Xikwembu xa ntiyiso ni alitari ya nsuku ni matafula lawa a ku ri ni xinkwa xa nkombiso ehenhla ka wona,
20  ni swo tlhoma timboni ni timboni ta swona ta nsuku wo tenga, leti nga ta lumekiwa emahlweni ka kamara ra le ndzeni-ndzeni hi ku landza nawu;
21  ni swiluva ni timboni ni swo tamela ngoti ya rivoni, swa nsuku, (a ku ri nsuku wo tenga swinene,)
22  ni swo tima timboni, minkambana, swinwelo ni swo tamela ndzilo, swa nsuku wo tenga ni nyangwa ya yindlu, tinyangwa ta yona ta le mpfungwe ti ri ta Ndhawu yo Kwetsima Ngopfu ni tinyangwa ta yindlu ya tempele, swi ri swa nsuku.
26  Kutani vanhu hinkwavo va Yuda va teka Uzhiya, yena a ri ni malembe ya 16 hi vukhale, va n’wi endla hosi ematshan’weni ya Amaziya tata wakwe.
2  Hi yena la pfuxeke Elata, kutani a wu vuyisela eYuda endzhaku ka hosi leyi etleleke ni vatata wakwe.
3  Uzhiya a a ri ni malembe ya 16 hi vukhale loko a sungula ku fuma, u fume malembe ya 52 eYerusalema. Vito ra mana wakwe a ku ri Yekoliya wa le Yerusalema.
4  A hambeta a endla leswi lulameke ematihlweni ya Yehovha, hi ku landza hinkwaswo leswi Amaziya tata wakwe a swi endleke.
5  A ya emahlweni a susumeteleka ku lava Xikwembu emasikwini ya Zakariya, muleteri emhakeni ya ku chava Xikwembu xa ntiyiso; naswona emasikwini lawa a a lava Yehovha ha wona, Xikwembu xa ntiyiso xi n’wi katekisile.
6  A huma a ya lwa ni Vafilisita, a boxa rirhangu ra Gati ni rirhangu ra Yabine ni rirhangu ra Axidodo, endzhaku ka sweswo a aka miti etikweni ra Axidodo ni le xikarhi ka Vafilisita.
7  Xikwembu xa ntiyiso xi hambeta xi n’wi pfuna ku lwa ni Vafilisita ni Vaarabiya lava a va tshama eGurubali ni le Mewunimi.
8  Vaamone va sungula ku humesa ndzuvo eka Uzhiya. Eku heteleleni ndhuma yakwe yi fika aEgipta, hikuva a a kombise ntamu lowukulu ngopfu.
9  Tlhandlakambirhi, Uzhiya u ake swihondzo eYerusalema ekusuhi ni Nyangwa ya le Yinhleni ni le kusuhi ni Nyangwa ya le Nkoveni ni le kusuhi ni Rirhangu ro Tshega Muako, a swi tiyisa.
10  Ku tlula kwalaho, u ake swihondzo emananga, a cela swihlovo swo tala (hikuva a ku ri ni swifuwo swo tala ngopfu leswi a swi ri swa yena), ni le Xefela ni le tikweni leri andlalekeke. A ku ri ni varimi ni varimi va masimu ya vhinya etintshaveni ni le Karimeli, hikuva a a rhandza vurimi.
11  Tlhandlakambirhi, Uzhiya a va ni vandla leri nghenelaka nyimpi, leri ri humaka ri ya evusocheni hi mintlawa ya masocha, hi nhlayo ya ku tsarisiwa ka rona hi voko ra Yeyiyele lowa matsalana na Maseya ndhuna leyi lawuriwaka hi Hananiya wa tihosana ta hosi.
12  Nhlayo hinkwayo ya varhangeri va vatatana, ya vavanuna va vurhena, va matimba, a ku ri 2 600.
13  Mavuthu ya nyimpi lawa a ma lawuriwa hi vona a ma ri vavanuna va 307 500 lava a va lwa nyimpi, hi matimba ya vandla ra nyimpi ku pfuna hosi leswaku yi lwa ni nala wa yona.
14  Uzhiya a ya emahlweni a va lunghiselela vuthu hinkwaro, switlhangu ni matlhari ni swihuku ni tinguvu ta mahakatimba ya nsimbi ni mavurha ni maribye ya xipelupelu.
15  Ku tlula kwalaho, eYerusalema u endle michini yo lwa nyimpi, leyi yi qambhiweke hi vamaki, leswaku yi va ehenhla ka swihondzo ni le henhla ka yinhla, leswaku yi copa miseve ni maribye lamakulu. Hiloko ndhuma yakwe yi fika ekule ngopfu, hikuva a a pfuniwe hi ndlela yo hlamarisa kukondza a va ni matimba.
16  Kambe, hi ku hatlisa loko a va ni matimba, mbilu yakwe yi titlakusa kukondza a vanga ku onhaka, lerova a endla hi ndlela leyi pfumalaka ku tshembeka eka Yehovha Xikwembu xakwe, a fika etempeleni ya Yehovha ku ta hisa mirhi ya risuna ehenhla ka alitari ya murhi wa risuna.
17  Xikan’we-kan’we Azariya lowa muprista a ri ni vaprista va Yehovha, vavanuna va vurhena, va matimba va 80, va n’wi sala endzhaku.
18  Hiloko va suka va yima va lwa na Uzhiya lowa hosi, va ku eka yena: “A hi ntirho wa wena, Wena Uzhiya, ku hisela Yehovha murhi wa risuna, kambe i ntirho wa vaprista, vana va Aroni, lava va hlawulekisiweke, ku hisa murhi wa risuna. Huma evukwetsimelweni; hikuva u endle hi ndlela leyi nga tshembekangiki, naswona Yehovha Xikwembu a nge ku vangamisi.”
19  Kambe Uzhiya a hlundzuka a ha khome xibya xo hisela murhi wa risuna, loko a ha karihele vaprista, ku huma nhlokonho emombyeni wakwe emahlweni ka vaprista endlwini ya Yehovha etlhelo ka alitari ya murhi wa risuna.
20  Loko Azariya lowa muprista lonkulu ni vaprista lavan’wana hinkwavo va hundzukela eka yena, waswivo, a a biwe hi nhlokonho emombyeni! Hiloko va n’wi humesa kwalaho hi ku hatlisa, na yena a hatlisela ku huma, hikuva Yehovha a a n’wi bile.
21  Uzhiya lowa hosi a hambeta a va ni nhlokonho ku fikela esikwini ra ku fa kakwe, naswona a hambeta a tshama endlwini a nga endli nchumu, tanihi leswi a a ri ni nhlokonho; hikuva a a hambanisiwe ni yindlu ya Yehovha, kasi Yohatama n’wana wakwe a langutela yindlu ya hosi, a avanyisa vanhu va tiko.
22  Timhaka letin’wana ta Uzhiya, to sungula ni to hetelela, Esaya n’wana wa Amotsi lowa muprofeta u ti tsarile.
23  Eku heteleleni Uzhiya a etlela ni vatata wakwe; kutani va n’wi lahla ni vatata wakwe, eswilahlweni swa tihosi, hikuva va te: “U ni nhlokonho.” Kutani Yohatama n’wana wakwe a sungula ku fuma ematshan’weni ya yena.
11  Loko Rehobuwama a fika eYerusalema, xikan’we-kan’we a hlengeleta yindlu ya Yuda ni ya Benjamini, vavanuna lava hlawuriweke ni vavanuna lava va tiyeke emirini va nyimpi va 180 000, leswaku va lwa na Israyele, va ta tlherisela mfumo eka Rehobuwama.
2  Kutani rito ra Yehovha ri fika eka Xemaya, munhu wa Xikwembu xa ntiyiso, ri ku:
3  “Byela Rehobuwama n’wana wa Solomoni, hosi ya Yuda, ni tiko hinkwaro ra Israyele eYuda na Benjamini, u ku,
4  ‘Yehovha u te: “U nga tshuki u tlhandluka u ya lwa ni vamakwenu. Un’wana ni un’wana a a vuyele endlwini yakwe, hikuva leswi swi endleke hi ku rhandza ka mina.”’” Hiloko va yingisa rito ra Yehovha kutani va tlhela, va nga ha yi eku lweni na Yerobuwamu.
5  Rehobuwama a ya emahlweni a tshama eYerusalema, a aka miti yo tiya eYuda.
6  Kutani a pfuxa Betlehema, Etamu, Tekowa,
7  Beta-suru, Soko, Adulamu,
8  Gati, Marixa, Sifi,
9  Adorayimi, Lakixi, Azeka,
10  Sora, Ayaloni na Hebroni, miti yo tiya leyi a yi ri eYuda ni le tikweni ra Benjamini.
11  Ku tlula kwalaho, a tiyisa tindhawu to tiya, a veka varhangeri eka tona ni mphakelo wa swakudya, mafurha ni vhinyo,
12  emitini hinkwayo yo hambana-hambana a veka switlhangu leswikulu ni matlhari; a yi tiyisa ngopfu swinene. Muti wa Yuda ni wa Benjamini yi tshama yi ri yakwe.
13  Vaprista ni Valevhi lava a va ri etikweni hinkwaro ra Israyele va yima na yena etindhawini hinkwato ta vona.
14  Valevhi va siye madyelo ya vona ni ndzhaka ya vona va ta eYuda ni le Yerusalema, hikuva Yerobuwamu ni vana vakwe va va tshikise ku va vaprista va Yehovha.
15  Hiloko a tivekela valawuri va va vaprista va tindhawu leti tlakukeke ni madimona lama nga ni xivumbeko xa mbuti ni marhole lawa a ma endleke.
16  Va landzeriwa hi vanhu lava a va huma etinyimbeni ta Israyele lava a va nyiketa mbilu ya vona leswaku va lava Yehovha Xikwembu xa Israyele eYerusalema ku ta endla xitlhavelo eka Yehovha Xikwembu xa vatata wa vona.
17  Va hambeta va tiyisa vuhosi bya Yuda ni ku tiyisa Rehobuwama n’wana wa Solomoni malembe manharhu, hikuva va fambe endleleni ya Davhida na Solomoni malembe manharhu.
18  Kutani Rehobuwama a teka Mahalata n’wana wa Yerimoto, n’wana wa Davhida a va nsati wakwe, na Abihayili n’wana wa Eliyabu, n’wana wa Yese.
19  Hi ku famba ka nkarhi a n’wi tswalela vana va majaha, Yewuxi, Xemariya na Zahama.
20  Endzhaku ka yena a teka Maka ntukulu wa Absalomu. Hi ku famba ka nkarhi a n’wi tswalela Abiya, Atayi, Ziza na Xelomiti.
21  Rehobuwama a a rhandza Maka ntukulu wa Absalomu ku tlula vasati vakwe lavan’wana hinkwavo, ni vasati vakwe lavatsongo; hikuva a a teke vasati va 18, ni vasati lavatsongo va 60, lerova a va tata wa vana va majaha va 28 ni va vanhwanyana va 60.
22  Kutani Rehobuwama a veka Abiya n’wana wa Maka a va murhangeri, murhangeri exikarhi ka vamakwavo, hikuva a a ehleketa ku n’wi endla hosi.
23  Hambiswiritano, a endla hi vutlhari kutani a ava vana vakwe van’wana hinkwavo ematikweni hinkwawo ya Yuda na Benjamini, emitini hinkwayo leyi tiyisiweke, a va nyika swakudya swo tala ni ku va kumela vasati vo tala.
8  Eku heleni ka malembe ya 20, lawa ha wona Solomoni a akeke yindlu ya Yehovha ni yindlu yakwe,
2  miti leyi Hiramu a yi nyikeke Solomoni—Solomoni u yi pfuxile kutani a tshamisisa vana va Israyele eka yona.
3  Ku tlula kwalaho, Solomoni a ya eHamati-soba, a wu hlula.
4  Kutani a pfuxa Tadimora emananga ni miti hinkwayo ya vuhlayiselo leyi a yi akeke eHamati.
5  A ya emahlweni a aka Beta-horoni wa le Henhla na Beta-horoni wa le Hansi, miti leyi tiyisiweke hi marhangu, tinyangwa ni xigogo,
6  na Balata ni miti hinkwayo ya vuhlayiselo leyi yi veke ya Solomoni ni miti hinkwayo ya makalichi ni miti ya vagadi va tihanci ni xilo xin’wana ni xin’wana lexi navelekaka xa Solomoni lexi a naveleke ku xi aka eYerusalema ni le Lebanoni ni le tikweni hinkwaro leri a ri lawuriwa hi yena.
7  Loko ku ri vanhu hinkwavo lava va seleke eka Vaheti ni Vaamori ni Vaperezi ni Vahivhi ni Vayebusi lava a va nga ri xiphemu xa Vaisrayele,
8  eka vana va vona lava va siyiweke endzhaku ka vona etikweni, lava vana va Israyele va nga va nyikelangiki endzovisweni, Solomoni u ye emahlweni a va vitana leswaku va endla ntirho wo sindzisiwa ku fikela esikwini leri.
9  Kambe a va kona eka vana va Israyele lava Solomoni a va vekeke va va mahlonga entirhweni wakwe; hikuva a va ri valwi ni tindhuna ta swandla swa vafambisi vakwe ni varhangeri va vachayeri vakwe va makalichi ni vagadi vakwe va tihanci.
10  Leti a ku ri tindhuna ta vayimeri lava a va ri va Hosi Solomoni, tindhuna ta vanhu, ti ri 250.
11  Solomoni a humesa n’wana wa Faro wa nhwanyana eMutini wa Davhida ku ya endlwini leyi a n’wi akeleke yona, hikuva u te: “Hambileswi a nga nsati wa mina, a nga fanelanga a tshama endlwini ya Davhida hosi ya Israyele, hikuva tindhawu leti areka ya Yehovha yi ngheneke eka tona ta kwetsima.”
12  Hi wona nkarhi lowu Solomoni a humeseke switlhavelo swo hisiwa swi ya eka Yehovha ehenhla ka alitari ya Yehovha leyi a yi akeke emahlweni ka rikupakupa,
13  yi va mhaka ya siku ni siku ya ku endla magandzelo hi ku landza xileriso xa Muxe malunghana ni tisavata ni ku thwasa ka n’weti ni minkhuvo leyi vekiweke kanharhu hi lembe, enkhubyeni wa swinkwa leswo-ke-comela ni le nkhubyeni wa mavhiki ni le nkhubyeni wa mintsonga.
14  Ku tlula kwalaho, a veka mintlawa ya vaprista leswaku va langutela mintirho hi ku landza nawu wa Davhida tata wakwe, ni Valevhi emintirhweni leyi a va ri eka yona, leswaku va dzunisa ni ku tirhela emahlweni ka vaprista ku ri mhaka ya siku ni siku, ni varindzi va tinyangwa hi mintlawa ya vona etinyangweni to hambana-hambana, hikuva xexo a ku ri xileriso xa Davhida munhu wa Xikwembu xa ntiyiso.
15  A va hambukanga exilerisweni xa hosi lexi yi xi nyikeke vaprista ni Valevhi lexi khumbaka mhaka yin’wana ni yin’wana ni lexi khumbaka mphakelo.
16  Kutani ntirho wa Solomoni hinkwawo a wu lunghekile ku sukela esikwini ra ku veka masungulo ya yindlu ya Yehovha ku fikela loko yi hela. Yindlu ya Yehovha yi herisa xisweswo.
17  Hi wona nkarhi lowu Solomoni a yeke ha wona aEsiyoni-gebere ni le Elata entsungeni wa ribuwa ra lwandle etikweni ra Edomu.
18  Kutani nkarhi ni nkarhi Hiramu a n’wi rhumela swikepe hi malandza yakwe ni malandza lawa ma tivaka lwandle, ma ta ni malandza ya Solomoni eOfiri, ma teka kwalaho titalenta ta 450 ta nsuku ma ti tisa eka Hosi Solomoni.
30  Hezekiya a rhumela mapapila etikweni hinkwaro ra Israyele ni le Yuda, u tsalele na Efrayimi na Manase, leswaku va ta endlwini ya Yehovha eYerusalema va ta endlela Yehovha Xikwembu xa Israyele paseka.
2  Hambiswiritano, hosi ni tihosana ta yona ni nhlengeletano hinkwayo leyi nga eYerusalema va boha ku endla paseka hi n’hweti ya vumbirhi;
3  a va swi kotanga ku yi endla hi nkarhi wolowo, hikuva hi hala tlhelo a ku nga ri na vaprista lava ringaneke lava a va tihlawulekisile va tlhela va hlawulekisa ni vanhu, kasi hi tlhelo lerin’wana a va nga hlengeletananga eYerusalema.
4  Mhaka leyi a yi lulamile ematihlweni ya hosi ni le matihlweni ya nhlengeletano hinkwayo.
5  Hiloko va boha ku twarisa rito etikweni hinkwaro ra Israyele, ku sukela eBera-xeba ku ya eDani, leswaku va ta va ta endlela Yehovha Xikwembu xa Israyele paseka eYerusalema; hikuva a va nga talanga lava va endliseke xileswi hi ku landza leswi tsariweke.
6  Hiloko lava va tsutsumaka ni mapapila lama humaka evokweni ra hosi ni tihosana ta yona va huma va ya etikweni hinkwaro ra Israyele ni le Yuda, hi ku landza xileriso xa hosi, va ku: “N’wina vana va Israyele, vuyelani eka Yehovha Xikwembu xa Abrahama, Isaka na Israyele, leswaku yena a vuyela eka lava va balekeke lava va siyiweke eka n’wina exandleni xa tihosi ta Asiriya.
7  Mi nga tshuki mi fana ni vatata wa n’wina ni vamakwenu lava va endleke hi ndlela yo pfumala ku tshembeka eka Yehovha Xikwembu xa vatata wa vona, lerova a va endla xilo xo hlamariwa, hilaha mi swi vonaka hakona.
8  Mi nga tshuki mi sihalarisa tinhamu ta n’wina hilaha vatata wa n’wina va endleke hakona. Nyikani Yehovha ndhawu, mi ta evukwetsimelweni byakwe lebyi a byi hlawulekiseke hilaha ku nga riki na makumu, mi tirhela Yehovha Xikwembu xa n’wina, leswaku ku hlundzuka kakwe lokukulu ku tlhela, ku nga ti eka n’wina.
9  Hikuva loko mi tlhelela eka Yehovha, vamakwenu ni vana va n’wina va ta kombiwa tintswalo emahlweni ka lava va va endlaka makhumbi, va pfumeleriwa ku tlhelela etikweni leri; hikuva Yehovha Xikwembu xa n’wina u ni nsovo ni tintswalo, a nge xi susi xikandza xakwe eka n’wina loko mi vuyela eka yena.”
10  Kutani lava va tsutsumaka va ya emahlweni, va hundza muti wun’wana va ya eka wun’wana etikweni ra Efrayimi hinkwaro na Manase, va ya ni le Zebuloni; kambe vanhu a va ya emahlweni va va vungunya ni ku va hlekula.
11  I vanhu va le Axere, Manase na Zebuloni ntsena lava va titsongahateke lerova va ta eYerusalema.
12  Voko ra Xikwembu xa ntiyiso a ri ri eYuda leswaku ri va nyika mbilu yin’we, leswaku va endla xileriso xa hosi ni xa tihosana emhakeni ya Yehovha.
13  Va hlengeletana eYerusalema, vanhu vo tala, leswaku va endla nkhuvo wa swinkwa leswo-ke-comela hi n’hweti ya vumbirhi, nhlengeletano leyi nga ni vunyingi lebyikulu ngopfu.
14  Hiloko va suka va yima va susa tialitari leti a ti ri eYerusalema, va susa tialitari hinkwato ta mirhi ya risuna va ti lahlela enkoveni wa Kedroni.
15  Endzhaku ka sweswo va tlhava xitlhavelo xa paseka hi siku ra vu-14 ra n’hweti ya vumbirhi; vaprista ni Valevhi a va tsongahatiwile, lerova va tihlawulekisa, va tisa magandzelo yo hisiwa endlwini ya Yehovha.
16  Va hambeta va yima endhawini ya vona hi ku ya hi nawu wa vona, hi ku landza nawu wa Muxe munhu wa Xikwembu xa ntiyiso, vaprista va xuva ngati leyi amukeriweke evokweni ra Valevhi.
17  Hikuva a va tele enhlengeletanweni lava a va nga tihlawulekisanga; naswona Valevhi a va langutela ku tlhaviwa ka switlhavelo swa paseka swa hinkwavo lava a va nga basanga, leswaku va va hlawulekisa eka Yehovha.
18  Vanhu a va tele, vo tala va huma aEfrayimi ni le ka Manase, Isakara na Zebuloni, lava a va nga tibasisanga, hikwalaho a va yi dyanga paseka hi ku landza leswi swi tsariweke; kambe Hezekiya a va khongelela, a ku: “Onge Yehovha lonene a nga pfumelela
19  un’wana ni un’wana la lunghiseleleke mbilu yakwe leswaku a lavisisa Xikwembu xa ntiyiso, ku nga Yehovha, Xikwembu xa vatata wakwe, hambileswi a nga tengiseriwangiki leswi kwetsimaka.”
20  Hiloko Yehovha a yingisa Hezekiya, a tshungula vanhu.
21  Kutani vana va Israyele lava va kumiweke eYerusalema va endle nkhuvo wa swinkwa leswo-ke-comela masiku ya nkombo hi ku tsaka lokukulu; Valevhi ni vaprista a va dzunisa Yehovha siku ni siku hi swichayachayana leswi twalaka ngopfu, ina, va dzunisa Yehovha.
22  Tlhandlakambirhi, Hezekiya a vulavula a fikelela mbilu ya Valevhi hinkwavo lava a va endla hi vutlhari lebyinene eka Yehovha. Kutani va dya nkhuvo lowu hlawuriweke ku ringana masiku ya nkombo, va endla switlhavelo swa xinakulobye ni ku tiphofula eka Yehovha Xikwembu xa vatata wa vona.
23  Kutani nhlengeletano hinkwayo yi boha ku wu endla masiku man’wana ya nkombo, hiloko va wu endla masiku ya nkombo hi ku tsaka.
24  Hikuva Hezekiya hosi ya Yuda u nyikele enhlengeletanweni hi tinkunzi ta 1 000 ni tinyimpfu ta 7 000, tihosana tona ti nyikele enhlengeletanweni hi tinkunzi ta 1 000 ni tinyimpfu ta 10 000; vaprista va hambeta va tihlawulekisa hi nhlayo leyikulu.
25  Nhlengeletano hinkwayo ya Yuda ni vaprista ni Valevhi ni nhlengeletano hinkwayo leyi yi humaka eIsrayele ni valuveri lava va humaka etikweni ra Israyele ni lava va tshamaka eYuda va hambeta va tsaka.
26  Kutani ku va ni ku tsaka lokukulu eYerusalema, hikuva ku sukela emasikwini ya Solomoni n’wana wa Davhida, hosi ya Israyele, a ku vanga kona ku tsaka ko fana ni loku eYerusalema.
27  Eku heteleleni vaprista, ku nga Valevhi, va suka va yima va katekisa vanhu; kutani ku yingisiwa rito ra vona, lerova xikhongelo xa vona xi fika eku kwetsimeni ka yena, ematilweni.
16  Elembeni ra vu-36 ra ku fuma ka Asa, Baxa hosi ya Israyele a fika ku ta lwa na Yuda kutani a sungula ku aka Rhama, leswaku a nga pfumeleli munhu ku huma kumbe ku nghena eka Asa lowa hosi ya Yuda.
2  Hiloko Asa a humesa silivhere ni nsuku eka xuma xa yindlu ya Yehovha ni le ndlwini ya hosi, a rhumela rito eka Beni-hadadi lowa hosi ya Siriya, loyi a a tshama eDamaska, a ku:
3  “Ku ni ntwanano exikarhi ka mina na wena ni le xikarhi ka tata wa mina ni tata wa wena. Ndzi ku rhumela silivhere ni nsuku. Famba u ya herisa ntwanano wa wena na Baxa hosi ya Israyele, leswaku a ta suka eka mina.”
4  Hiloko Beni-hadadi a yingisa Hosi Asa, a rhuma tindhuna ta mavandla ya nyimpi leti a ti lwa ni miti ya Israyele, lerova va hlasela Iyona, Dani, Avele-mayimi ni vuhlayiselo hinkwabyo bya miti ya Neftali.
5  Hi ku hatlisa loko Baxa a twa sweswo, xikan’we-kan’we a tshika ku aka Rhama, a yimisa ntirho wakwe.
6  Loko ku ri Asa lowa hosi, a teka tiko ra Yuda hinkwaro, kutani va rhwala maribye ya Rhama ni timhandzi ta wona leti Baxa a a ake ha tona, va sungula ku aka Geba na Mizpa ha tona.
7  Hi nkarhi wolowo Hanane la vonaka ka ha ri emahlweni a ta eka Asa lowa hosi ya Yuda, a ku eka yena: “Hikwalaho ka leswi u titshegeke hi hosi ya Siriya naswona u nga titshegangiki hi Yehovha Xikwembu xa wena, hikwalaho ka sweswo vandla ra nyimpi ra hosi ya Siriya ri balekile evokweni ra wena.
8  Xana Vaetiyopiya ni Valibiya a va vanga vandla ra nyimpi lerikulu ngopfu hi vunyingi, hi makalichi ni vagadi va tihanci; xana a nga va nyiketanga evokweni ra wena hikwalaho ka leswi u titshegaka hi Yehovha?
9  Hikuva loko ku ri Yehovha, mahlo yakwe ma famba-famba emisaveni hinkwayo leswaku a kombisa ntamu wakwe eka lava mbilu ya vona yi hetisekeke eka yena. U endle hi vuphukuphuku eka leswi, hikuva ku sukela sweswi u ta hlaseriwa hi tinyimpi.”
10  Kambe, Asa a hlundzukisiwa hi la vonaka ka ha ri emahlweni, kutani a n’wi nghenisa endlwini ya tingole, hikuva a a n’wi kariherile hikwalaho ka leswi. Hiloko Asa a sungula ku tshikilela vanhu van’wana hi nkarhi wolowo.
11  Kutani waswivo, timhaka ta Asa, to sungula ni to hetelela, ti tsariwile eBukwini ya Tihosi ta Yuda ni ta Israyele.
12  Asa a khomiwa hi xifo emilengeni hi lembe ra vu-39 ra ku fuma kakwe kukondza a vabya ngopfu; hambiloko a vabya, a nga n’wi lavisisanga Yehovha kambe u lave vatshunguri.
13  Eku heteleleni Asa a etlela ni vatata wakwe, a fa hi lembe ra vu-41 ra ku fuma kakwe.
14  Kutani va n’wi lahla esirheni rakwe lerikulu leri a ticeleleke rona eMutini wa Davhida; va n’wi lata esangwini leri nga ni mafurha yo tala ya balsama ni mafurha ya mixaka-xaka lama pfanganisiweke ni mafurha yo hlawuleka. Ku tlula kwalaho, va n’wi hisela mirhi ya risuna yo tala eku lahliweni ka yena.
35  Kutani Yosiya a endlela Yehovha paseka eYerusalema, va tlhava xitlhavelo xa paseka hi siku ra vu-14 ra n’hweti yo sungula.
2  Hiloko a veka vaprista ehenhla ka swilo leswi va swi khathalelaka, a va khutaza evutirhelini bya yindlu ya Yehovha.
3  A ya emahlweni a byela Valevhi, valeteri va tiko hinkwaro ra Israyele, lava va kwetsimaka eka Yehovha, a ku: “Vekani Areka yo kwetsima endlwini leyi Solomoni n’wana wa Davhida lowa hosi ya Israyele a yi akeke; a hi ndzhwalo lowu nga ta va emakatleni ya n’wina. Sweswi tirhelani Yehovha Xikwembu xa n’wina ni vanhu vakwe va Israyele.
4  Endlani malunghiselelo hi ku ya hi yindlu ya vatata wa n’wina, hi ku landza mintlawa ya n’wina, malunghana ni leswi swi tsariweke hi Davhida lowa hosi ya Israyele ni leswi swi tsariweke hi Solomoni n’wana wakwe.
5  Yimani endhawini yo kwetsima hi ku ya hi mintlawa ya yindlu ya vatata wa vamakwenu, vana va vanhu, ni xiphemu xa yindlu ya vatatana lexi xi nga xa Valevhi.
6  Mi tlhava xitlhavelo xa paseka, mi tihlawulekisa ni ku lunghiselela vamakwenu leswaku va endla hi ku landza rito ra Yehovha ha Muxe.”
7  Yosiya a nyikela eka vana va vanhu mintlhambi, swinyimpfana swa xinuna ni swiphongho leswitsongo, hinkwaswo leswi swi nga ta va switlhavelo swa paseka swa hinkwavo lava va nga ta kumeka, swi va 30 000, tihomu ti va 3 000. Leswi a swi huma enhundzwini ya hosi.
8  Tihosana ta yona ti endla munyikelo wu va gandzelo ra ku tirhandzela ra vanhu, ra vaprista ni ra Valevhi. Hilkiya, Zakariya na Yehiyele va va varhangeri va yindlu ya Xikwembu xa ntiyiso, va nyika vaprista switlhavelo swa paseka swa 2 600 ni tihomu ta 300.
9  Kutani Konaniya, Xemaya na Nethanele vamakwavo, na Haxabiya, Yeyiyele na Yozabadi, tindhuna ta Valevhi, va nyikela eka Valevhi switlhavelo swa paseka swa 5 000 ni tihomu ta 500.
10  Ntirho wu lunghiseleriwa, vaprista va hambeta va yima etindhawini ta vona ni Valevhi hi mintlawa ya vona, hi ku landza xileriso xa hosi.
11  Va dlaya xitlhavelo xa paseka, kutani vaprista va xuva ngati hi mavoko, loko Valevhi va ri karhi va yevula madzovo.
12  Ku tlula kwalaho, va lunghiselela magandzelo yo hisiwa leswaku va ma nyika mintlawa hi ku ya hi yindlu ya vatata wa vona, eka vana va vanhu leswaku va nyikela eka Yehovha hi ku landza leswi tsariweke ebukwini ya Muxe; va endla tano ni hi tihomu.
13  Va sweka gandzelo ra paseka endzilweni hi ku landza ntolovelo wa kona; ni swilo leswi endliweke swi kwetsima va swi sweka etimbiteni to sweka ni le timbiteni ta matshaku ya xirhendzevutana ni le minkambaneni, endzhaku ka sweswo va ri tisa hi ku hatlisa eka vana hinkwavo va vanhu.
14  Endzhaku ka sweswo va tilunghiselela vona ni vaprista, hikuva vaprista, ku nga vana va Aroni a va ri karhi va humesa switlhavelo swo hisiwa, ni mafurha kukondza ku va vusiku, loko ku ri Valevhi va tilunghiselela vona ni vaprista, vana va Aroni.
15  Loko ku ri vayimbeleri, vana va Asafa, a va ri exikhundlheni xa vona hi ku landza xileriso xa Davhida ni xa Asafa ni xa Hemani ni xa Yedutani la vonaka swivono swa hosi; varindzi va tinyangwa a va ri etinyangweni to hambana-hambana. A swi nga laveki leswaku va kendluka entirhweni wa vona, hikuva vamakwavo, ku nga Valevhi, a va va lunghiselerile.
16  Ntirho hinkwawo wa Yehovha a wu lunghiseleriwile esikwini rero leswaku ku endliwa paseka ni ku humesa magandzelo yo hisiwa ehenhla ka alitari ya Yehovha, hi ku landza xileriso xa Hosi Yosiya.
17  Vana va Israyele lava a va ta kumeka a va endla paseka hi nkarhi wolowo ni nkhuvo wa swinkwa leswo-ke-comela ku ringana masiku ya nkombo.
18  A ku nga si tshama ku endliwa paseka leyi fanaka na yona eIsrayele ku sukela emasikwini ya Samuwele lowa muprofeta, ni tihosi letin’wana ta Israyele a ti nga si tshama ti endla paseka yo fana ni leyi Yosiya ni vaprista ni Valevhi ni tiko ra Yuda hinkwaro ni ra Israyele, lava a va ta kumeka eka vaaki va Yerusalema va yi endleke.
19  Paseka leyi yi endliwe hi lembe ra vu-18 ra ku fuma ka Yosiya.
20  Endzhaku ka leswi hinkwaswo loko Yosiya a lunghiselele yindlu, Neko hosi ya Egipta a humelela ku ta lwa eKarikemixi ekusuhi ni Yufrata. Kutani Yosiya a huma ku ya hlangana na yena.
21  Kutani a n’wi rhumela varhumiwa, a ku: “Xana ndzi na yini na wena, Wena hosi ya Yuda? A ndzi telanga ku ta lwa na wena namuntlha, kambe ndzi tele ku ta lwa ni yindlu yin’wana leyi Xikwembu xi vuleke leswaku ndzi fanele ndzi yi vangela mpfilumpfilu. Tlhela, leswaku u pona hikwalaho ka Xikwembu lexi xi nga na mina, u nga endli leswaku xi ku lovisa.”
22  Yosiya a nga xi hundzulanga xikandza xakwe xi suka eka yena, kambe leswaku a lwa na yena, u tiendle leswaku a nga n’wi tivi, a nga ma yingisanga marito ya Neko lama humaka enon’wini wa Xikwembu. Hikwalaho a fika ku ta lwa erivaleni ra Megido.
23  Vacopi va cope Hosi Yosiya, lerova hosi yi byela malandza ya yona yi ku: “Ndzi xikiseni, hikuva ndzi vaviseke ngopfu.”
24  Hiloko malandza yakwe ma n’wi xikisa ekalichini, ma n’wi khandziyisa kalichi ya vumbirhi ya nyimpi leyi a yi ri ya yena, ma n’wi tisa eYerusalema. Kutani a fa, a lahliwa esirheni ra vatata wakwe; tiko ra Yuda hinkwaro ni ra Yerusalema, ma rila Yosiya.
25  Yeremiya a sungula ku yimbelelela Yosiya risimu ra xirilo; vayimbeleri hinkwavo va xinuna ni vayimbeleri va xisati va hambeta va vulavula hi Yosiya eka tinsimu ta vona ta xirilo ku fikela namuntlha; va ti veke ti va xileriso eIsrayele, waswivo, ti tsariwe exikarhi ka tinsimu ta xirilo.
26  Loko ku ri timhaka letin’wana ta Yosiya ni swiendlo swakwe swa musa wa rirhandzu, hi ku landza leswi swi tsariweke enawini wa Yehovha,
27  ni timhaka takwe, to sungula ni to hetelela, swi tsariwile eBukwini ya Tihosi ta Israyele na Yuda.
18  Yehoxafati a va ni rifuwo ni ku vangama hi vutalo; kambe a endla ntwanano wa ku tekelana na Akabu.
2  Endzhaku ka malembenyana a rhelela a ya eka Akabu eSamariya; kutani Akabu a n’wi endlela xitlhavelo hi tinyimpfu ni tihomu to tala, yena ni vanhu lava a a ri na vona. A sungula ku n’wi yenga leswaku a tlhandluka a ya hlasela Rhamoti-giliyadi.
3  Akabu hosi ya Israyele a byela Yehoxafati hosi ya Yuda a ku: “Xana u ta famba na mina eRhamoti-giliyadi?” Yena a n’wi angula a ku: “Mina na wena ha fana, ni vanhu va mina va fana ni vanhu va wena, naswona ndzi na wena enyimpini.”
4  Kambe Yehoxafati a byela hosi ya Israyele a ku: “Ndzi kombela u rhanga u vutisa rito ra Yehovha.”
5  Kutani hosi ya Israyele yi hlengeleta vaprofeta, vavanuna va 400, yi ku eka vona: “Xana hi fanele hi famba hi ya hlasela Rhamoti-giliyadi enyimpini, kumbe ndzi nga yi ke?” Vona va ku: “Tlhandluka, Xikwembu xa ntiyiso xi ta wu nyiketa evokweni ra hosi.”
6  Kambe Yehoxafati a ku: “Xana a nga ha ri kona muprofeta wa Yehovha laha? A hi vutiseni ha yena.”
7  Hiloko hosi ya Israyele yi byela Yehoxafati yi ku: “Ka ha ri ni munhu un’we loyi hi nga vutisaka ha yena eka Yehovha, kambe mina ndza n’wi venga hakunene, hikuva a nga ndzi profeteli leswinene, kambe u ndzi profetela swo biha emasikwini hinkwawo ya yena. I Mikaya n’wana wa Imila.” Kambe Yehoxafati a ku: “Hosi yi nga tshuki yi vula swo fana ni sweswo.”
8  Kutani hosi ya Israyele yi vitana mutirhi wa le hubyeni yi ku: “Hatlisa u tisa Mikaya n’wana wa Imila.”
9  Hosi ya Israyele na Yehoxafati hosi ya Yuda a va tshame eswiluvelweni swa vona, va ambale tinguvu, a va tshame exivuyeni enyangweni ya vungheno bya Samariya; vaprofeta hinkwavo a va profeta emahlweni ka vona.
10  Kutani Sedekiyasi n’wana wa Kenane a tiendlela timhondzo ta nsimbi, a ku: “Yehovha u te, ‘Ha tona u ta susumeta Vasiriya u kondza u va lovisa.’”
11  Vaprofeta lavan’wana hinkwavo a va profeta leswi fanaka, va ku: “Tlhandlukela eRhamoti-giliyadi, u humelela, kunene Yehovha u ta wu nyiketa evokweni ra hosi.”
12  Kambe murhumiwa la fambeke a ya vitana Mikaya a vulavula na yena, a ku: “Waswivo! Marito ya vaprofeta hinkwawo ma pfumelelana hi leswinene eka hosi; ndzi kombela leswaku rito ra wena ri fana ni ya vona, u fanele u vulavula leswinene.”
13  Kambe Mikaya a ku: “Leswi Yehovha a hanyaka, leswi Xikwembu xanga xi nga ta vula swona, hi swona leswi ndzi nga ta swi vula.”
14  Kutani a fika eka hosi, hosi yi ku eka yena: “Mikaya, xana hi fanele hi ya enyimpini le Rhamoti-giliyadi, kumbe mina ndzi fanele ndzi nga yi?” Xikan’we-kan’we a ku: “Tlhandluka, u humelela; va ta nyiketiwa evokweni ra n’wina.”
15  Hiloko hosi yi ku eka yena: “Xana ndzi ku hlambanyise kangani leswaku u ndzi byela ntiyiso ntsena hi vito ra Yehovha?”
16  Kutani a ku: “Kunene ndzi vona Vaisrayele hinkwavo va hangalakile etintshaveni, ku fana ni tinyimpfu leti nga riki na murisi. Yehovha a ya emahlweni a ku: ‘Lava a va na vini. A va tlhelele un’wana ni un’wana endlwini yakwe hi ku rhula.’”
17  Kutani hosi ya Israyele yi byela Yehoxafati yi ku: “Xana a ndzi ku byelanga ndzi ku, ‘A nge ndzi profeteli swilo leswinene kambe u ta ndzi profetela swo biha’?”
18  A ya emahlweni a ku: “Hikokwalaho, yingisani rito ra Yehovha: Kunene ndzi vona Yehovha a tshame exiluvelweni xakwe naswona vuthu hinkwaro ra le matilweni ri yime exineneni xakwe ni le ximatsini xakwe.
19  Yehovha a ku, ‘I mani la nga ta yenga Akabu lowa hosi ya Israyele leswaku a tlhandluka a ya wa eRhamoti-giliyadi?’ Ku ve ni ku vulavula, loyi a vula swo fana ni leswi, luya a vula swo fana ni leswiya.
20  Eku heteleleni moya wu humelela wu yima emahlweni ka Yehovha, wu ku, ‘Mina ndzi ta n’wi yenga.’ Hiloko Yehovha a ku eka yena, ‘U ta n’wi yenga hi yini?’
21  Hiloko a ku, ‘Kunene ndzi ta famba ndzi ya va moya wa vuxisi enon’wini wa vaprofeta vakwe hinkwavo.’ Yena a ku, ‘U ta n’wi yenga, ku tlula kwalaho, u ta n’wi hlula. Famba u ya endla hi ndlela yoleyo.’
22  Waswivo, Yehovha u veke moya wa vuxisi enon’wini wa vaprofeta lava va wena; kambe Yehovha hi byakwe u vule khombo malunghana na wena.”
23  Sedekiyasi n’wana wa Kenane a tshinela a makala Mikaya erhameni a ku: “Xana moya wa Yehovha wu hume njhani eka mina wu ta vulavula na wena?”
24  Hiloko Mikaya a ku: “Waswivo! U ta yi vona ndlela yoleyo u nga ta nghena ha yona esikwini rero ekamareni ra le ndzeni-ndzeni u ya tifihla kona.”
25  Kutani hosi ya Israyele yi ku: “Tekani Mikaya mi n’wi tlherisela eka Amoni lowa ndhuna ya muti ni le ka Yowasi n’wana wa hosi.
26  N’wina mi fanele mi ku, ‘Hosi yi te: “Nghenisani munhu loyi endlwini ya vubohiwa, mi n’wi nyika xinkwa xitsongo ni mati matsongo, kukondza loko ndzi vuya hi ku rhula.”’”
27  Hiloko Mikaya a ku: “Loko u vuya hi ku rhula, Yehovha a nga vulavulanga na mina.” A tlhandlekela a ku: “Ma swi twa hinkwenu.”
28  Hosi ya Israyele na Yehoxafati hosi ya Yuda va tlhandlukela eRhamoti-giliyadi.
29  Hosi ya Israyele yi byela Yehoxafati yi ku: “Ndzi ta endla leswaku va nga ndzi tivi loko hi nghena enyimpini, kambe loko ku ri wena, ambala tinguvu ta wena.” Hiloko hosi ya Israyele yi endla leswaku va nga yi tivi, endzhaku ka swona va nghena enyimpini.
30  Loko ku ri hosi ya Siriya, a yi lerise tindhuna ta makalichi leti a ti ri ta yona, yi ku: “Mi fanele mi lwa, hayi ni lontsongo kumbe lonkulu, kambe ni hosi ya Israyele ntsena.”
31  Hi ku hatlisa loko tindhuna ta makalichi ti vona Yehoxafati, ti tibyela ti ku: “I hosi ya Israyele.” Hiloko ti hundzuka leswaku ti lwa na yena; Yehoxafati a huwelela a kombela mpfuno, kutani Yehovha a n’wi pfuna, xikan’we-kan’we Xikwembu xi va yenga va suka eka yena.
32  Hi ku hatlisa loko tindhuna ta makalichi ti vona leswaku a ku nga ri yena hosi ya Israyele, xikan’we-kan’we ti tshika ku n’wi landzelela.
33  A ku ri ni munhu loyi a a kunge vurha byakwe a nga lemukanga, kambe a tlhava hosi ya Israyele exikarhi ka ndzhungo wa nguvu ya nyimpi ni nguvu ya mahakatimba ya nsimbi, lerova a byela muchayeri wa kalichi a ku: “Hundzuluxa voko ra wena u ndzi humesa enxaxeni, hikuva ndzi vavisiwe ngopfu.”
34  Nyimpi yi hambeta yi hisa ngopfu esikwini rero, hosi ya Israyele yi boheka ku hlayisiwa yi yimile ekalichini yi langutane ni Vasiriya ku fikela nimadyambu; hakatsongo-​tsongo yi fa loko dyambu ri pela.
17  Kutani Yehoxafati n’wana wakwe a sungula ku fuma ematshan’weni ya yena ni ku tiyisa xikhundlha xakwe ehenhla ka Israyele.
2  A veka mavandla ya nyimpi emitini hinkwayo leyi tiyisiweke ya Yuda ni ku veka masocha etikweni ra Yuda ni le mitini ya Efrayimi leyi Asa tata wakwe a yi tekeke.
3  Yehovha a va na Yehoxafati, hikuva a a famba etindleleni to sungula ta Davhida kokwa wakwe, a nga va lavisisanga Vabali.
4  U lavisise Xikwembu xa tata wakwe naswona u fambe exilerisweni xa xona, a nga fambanga hi ku landza swiendlo swa Israyele.
5  Yehovha a simeka mfumo wu tiya evokweni rakwe; tiko ra Yuda hinkwaro ri nyika Yehoxafati tinyiko, a va ni rifuwo ni ku vangama hi vutalo.
6  Mbilu yakwe yi va ni vurhena etindleleni ta Yehovha, a susa tindhawu leti tlakukeke ni timhandzi to kwetsima eYuda.
7  Hi lembe ra vunharhu ra ku fuma kakwe a humesa rito leswaku ku vitaniwa tihosana takwe, ku nga Beni-hayili, Obadiya, Zakariya, Nethanele na Mikaya, leswaku va ta dyondzisa emitini ya Yuda,
8  ti ri ni Valevhi, Xemaya na Nethaniya na Zebadiya na Asahele na Xemiramoto na Yonatani na Adoniya na Thobiya na Tobi-adoniya lava va Valevhi, va ri na Elixama na Yehorama lava va vaprista.
9  Va sungula ku dyondzisa eYuda, a va ri ni buku ya nawu wa Yehovha; va rhendzeleka emitini hinkwayo ya Yuda, va dyondzisa exikarhi ka vanhu.
10  Ku chaviseka ka Yehovha ku va ehenhla ka mimfumo hinkwayo ya matiko lawa a ma rhendzele Yuda, naswona a ma lwanga na Yehoxafati.
11  A va tisa tinyiko ni mali swi ri ndzuvo eka Yehoxafati swi huma eka Vafilisita. Vaarabiya na vona a va tisa mintlhambi eka yena, makhuna ya 7 700 ni swiphongo swa 7 700.
12  Yehoxafati a ya emahlweni ni ku kula swinene a va wa xiyimo xa le henhla ngopfu; a aka tindhawu leti tiyeke ni miti ya vuhlayiselo eYuda.
13  A a ri ni mintirho yo tala emitini ya Yuda; valwi va nyimpi, vavanuna va vurhena, va matimba, a va ri eYerusalema.
14  Leswi a ku ri swikhundlha swa vona hi yindlu ya vatata wa vona: Eka Yuda tindhuna ta magidi, Adhina lowa ndhuna, a ri ni vavanuna va vurhena, va matimba va 300 000.
15  A a lawula Yehohanani lowa ndhuna, a a ri ni vavanuna va 280 000.
16  A a lawula Amasiya n’wana wa Zikiri, mutirhi wa ku tirhandzela wa Yehovha, a ri ni vavanuna va vurhena, va matimba va 200 000.
17  Eka Benjamini a ku ri ni wanuna wa vurhena, wa matimba, la vuriwaka Eliyadha, a ri ni vavanuna lava va hlomeke hi vurha ni xitlhangu va 200 000.
18  A a lawula Yohozabadi, a ri ni vavanuna lava haveleke swa nyimpi va 180 000.
19  Lava hi vona lava a va tirhela hosi ku nga hlayiwi lava hosi yi va vekeke emitini leyi tiyisiweke etikweni ra Yuda hinkwaro.
9  Kutani hosi ya xisati ya le Xeba yi twa xiviko malunghana na Solomoni, hiloko yi fika yi ringa Solomoni hi swivutiso leswi rharhanganeke eYerusalema, yi ri ni nxaxamelo lowukulu ngopfu ni tikamela leti rhwaleke mafurha ya balsama, ni nsuku wo tala ngopfu ni maribye ya risima. Eku heteleleni yi fika eka Solomoni, yi vulavula na yena swilo hinkwaswo leswi a swi ri embilwini ya yona.
2  Solomoni na yena a yi byela timhaka ta yona hinkwato, a ku nga ri na mhaka leyi tumbeleleke Solomoni leyi a nga yi byelangiki yona.
3  Loko hosi ya xisati ya le Xeba yi vona vutlhari bya Solomoni ni yindlu leyi a yi akeke,
4  ni swakudya swa tafula rakwe ni ndlela leyi malandza yakwe a ma tshama ha yona ni ntirho wa le tafuleni wa vaphameri vakwe ni tinguvu ta vona ni ndlela leyi a a nyikiwa swakunwa ha yona ni tinguvu ta vona, ni switlhavelo swakwe swo hisiwa leswi a a swi humesela yindlu ya Yehovha nkarhi ni nkarhi, a ka ha vanga na moya eka yona.
5  Hiloko yi ku eka hosi: “Rito leri ndzi ri tweke etikweni ra mina malunghana ni timhaka ta wena ni vutlhari bya wena i ntiyiso.
6  A ndzi vanga na ripfumelo emaritweni ya vona ku fikela loko ndzi ta leswaku mahlo ya mina ma tivonela hi woxe; kutani waswivo, a ndzi byeriwanga hambi ku ri hafu ya vutlhari bya wena byo tala. U xi tlula ekule xiviko lexi ndzi xi tweke.
7  Ku tsaka vavanuna va wena, ni malandza ya wena lawa ma yimaka emahlweni ka wena nkarhi hinkwawo naswona ma yingisa vutlhari bya wena.
8  Onge Yehovha Xikwembu xa wena a nga dzunisiwa, loyi a ku tsakeleke hi ku ku veka exiluvelweni xa yena u va hosi ya Yehovha Xikwembu xa wena; hikuva Xikwembu xa wena xi rhandze Israyele, ku ri endla ri yima hilaha ku nga riki na makumu, kutani xi ku veka u va hosi ya vona leswaku u humesa xiboho xa vuavanyisi ni ku lulama.”
9  Hiloko yi nyika hosi titalenta ta nsuku ta 120, ni mafurha ya balsama yo tala ngopfu ni maribye ya risima; a ma vanga kona mafurha ya balsama lama fanaka ni lawa hosi ya xisati ya Xeba yi ma nyikeke Hosi Solomoni.
10  Handle ka sweswo, malandza ya Hiramu ni malandza ya Solomoni lama tiseke nsuku ku suka eOfiri ma tise timhandzi ta mirhi ya algama ni maribye ya risima.
11  Kutani hosi yi tirhisa timhandzi ta mirhi ya algama ku endla swikhandziyo swa yindlu ya Yehovha ni swa yindlu ya hosi ni tiharipa ni swichayachayana swa switende swa vayimbeleri, a ku nga si tshama ku voniwa swo fana na swona etikweni ra Yuda.
12  Hosi Solomoni a nyika hosi ya xisati ya Xeba hinkwaswo leswi swi yi tsakisaka leswi yi swi kombeleke, ku nga hlayiwi swilo leswi yi swi tiseleke hosi. Hiloko yi hundzuluka yi famba, yona ni malandza ya yona.
13  Ntiko wa nsuku lowu wu fikeke eka Solomoni hi lembe rin’we a ku ri titalenta ta nsuku ta 666,
14  ku nga hlayiwi leswi a swi tisiwa hi vavanuna lava va endzaka ni vabindzuri ni tihosi hinkwato ta Vaarabiya ni tindhuna-nkulu ta tiko, lava a va tisa nsuku ni silivhere eka Solomoni.
15  Hosi Solomoni a ya emahlweni a endla switlhangu leswikulu swa nsuku lowu pfanganisiweke swa 200 (u nameke tixikele ta 600 ta nsuku lowu pfanganisiweke ehenhla ka xitlhangu xin’wana ni xin’wana lexikulu),
16  ni switlhangu leswitsongo swa nsuku lowu pfanganisiweke swa 300 (u nameke timayina tinharhu ta nsuku ehenhla ka xitlhangu xin’wana ni xin’wana lexitsongo). Hiloko hosi yi swi veka eNdlwini ya Khwati ra le Lebanoni.
17  Ku tlula kwalaho, hosi yi endla xiluvelo lexikulu hi timhondzo ta tindlopfu yi xi nameka nsuku wo tenga.
18  A ku ri ni swikhandziyo swa tsevu leswi yaka exiluvelweni, xiluvelo a xi ri ni vunavelo lebyi endliweke hi nsuku, (a swi hlanganile), naswona a ku ri ni swo tshega mavoko eka tlhelo leri ni le ka tlhelo lerin’wana ra ndhawu yo tshama eka yona, tinghala timbirhi a ti yime etlhelo ka swo tshega mavoko.
19  A ku ri ni tinghala ta 12 leti a ti yime kwalaho ehenhla ka swikhandziyo swa tsevu eka tlhelo leri ni le ka tlhelo lerin’wana. A ku na mfumo wun’wana lowu a wu ri ni leti a ti endliwe ku fana na tona.
20  Swibya hinkwaswo swo nwela eka swona swa Hosi Solomoni a swi ri swa nsuku, ni swibya hinkwaswo swa Yindlu ya Khwati ra le Lebanoni a swi ri swa nsuku wo tenga. A ku nga ri na nchumu xa silivhere; a yi tekiwa yi nga ri nchumu nikatsongo emasikwini ya Solomoni.
21  Hikuva swikepe swa hosi a swi ya eTaraxixi swin’we ni malandza ya Hiramu. Swikepe swa le Taraxixi a swi ta kan’we endzhaku ka malembe man’wana ni man’wana manharhu, swi rhwele nsuku ni silivhere, timhondzo ta tindlopfu, tinkawu ni tiphikoko.
22  Hikwalaho Hosi Solomoni a a ri nkulu hi rifuwo ni vutlhari ku tlula tihosi tin’wana hinkwato ta misava.
23  Tihosi hinkwato ta misava a ti lava xikandza xa Solomoni leswaku ti twa vutlhari byakwe, lebyi Xikwembu xa ntiyiso xi byi ngheniseke embilwini yakwe.
24  Yin’wana ni yin’wana a yi tisa nyiko ya yona, swilo swa silivhere ni swilo swa nsuku ni tinguvu, swihlomo swa nyimpi ni mafurha ya balsama, tihanci ni timeyila, ku ri mhaka ya lembe ni lembe.
25  Solomoni a va ni swivala swa tihanci swa 4 000, ni makalichi ya tihanci ya 12 000, a swi yimisa emitini ya makalichi ni le kusuhi ni hosi eYerusalema.
26  A va mufumi wa tihosi hinkwato ku suka eNambyeni ku ya etikweni ra Vafilisita ni ku ya endzilakaneni wa Egipta.
27  Ku tlula kwalaho, hosi yi endla silivhere yi fana ni maribye eYerusalema; timhandzi ta mikedari yi ti endla ti tala ku fana ni swinkuwana leswi swi nga eXefela hi vunyingi.
28  A ku ri ni lava a va tisa tihanci eka Solomoni ku suka aEgipta ni le matikweni laman’wana hinkwawo.
29  Loko ku ri timhaka letin’wana ta Solomoni, to sungula ni to hetelela, xana a ti tsariwanga exikarhi ka marito ya Natani lowa muprofeta ni le ka vuprofeta bya Ahiya lowa le Xilo ni le ka rungula ra swivono swa Ido la vonaka swivono malunghana na Yerobuwamu n’wana wa Nebati?
30  Solomoni a ya emahlweni a fuma eYerusalema ehenhla ka tiko hinkwaro ra Israyele ku ringana malembe ya 40.
31  Eku heteleleni Solomoni a etlela ni vatata wakwe. Va n’wi lahla eMutini wa Davhida tata wakwe; Rehobuwama n’wana wakwe a sungula ku fuma ematshan’weni yakwe.
28  Akazi a a ri ni malembe ya 20 hi vukhale loko a sungula ku fuma, u fume malembe ya 16 eYerusalema, a nga endlanga nchumu xo lulama ematihlweni ya Yehovha ku hambana na Davhida kokwa wakwe.
2  Kambe u fambe etindleleni ta tihosi ta Israyele, u tlhele a endla swifaniso leswi n’okisiweke swa Vabali.
3  Yena u mbulukise xitlhavelo enkoveni wa n’wana wa Hinomu, a hisa vana vakwe endzilweni, hi ku landza swilo hinkwaswo swo nyenyetsa swa matiko lawa Yehovha a ma hlongoleke emahlweni ka vana va Israyele.
4  A a endla xitlhavelo nkarhi hinkwawo, naswona a a mbulukisa xitlhavelo etindhawini leti tlakukeke ni le henhla ka switsunga ni le hansi ka murhi wun’wana ni wun’wana lowukulu.
5  Hiloko Yehovha Xikwembu xakwe a n’wi nyiketa evokweni ra hosi ya Siriya, lerova yi n’wi hlasela, yi teka makhumbi yo tala eka yena yi ma yisa eDamaska. U tlhele a nyiketiwa ni le vokweni ra hosi ya Israyele, lerova yi n’wi hlasela hi ku dlaya vanhu vo tala ngopfu.
6  Peka n’wana wa Remaliya a dlaya vavanuna hinkwavo va vurhena va 120 000 hi siku rin’we eYuda, hikwalaho ka leswi va tshikeke Yehovha Xikwembu xa vatata wa vona.
7  Ku tlula kwalaho, Zikiri, wanuna wa matimba wa Efrayimi, u dlaye Maseya n’wana wa hosi na Azirikamu murhangeri wa vandyangu na Elkana loyi a a ri ekusuhi ni hosi.
8  Tlhandlakambirhi, vana va Israyele va teka vamakwavo va 200 000 va va yisa evukhumbini, vavasati, vana va majaha ni va vanhwanyana; va va phangela ni swilo swo tala, endzhaku ka sweswo va yisa leswi va swi phangeke eSamariya.
9  Hiloko ku va ni muprofeta wa Yehovha loyi vito rakwe a ku ri Odedi. Kutani a huma emahlweni ka vuthu leri a ri ya eSamariya, a ku eka rona: “Maswivo! Yena u va nyikete evokweni ra n’wina hikwalaho ka vukarhi bya Yehovha Xikwembu xa vatata wa n’wina ehenhla ka Yuda, leswaku mi va dlaya hi vukarhi lebyi byi fikeke ematilweni.
10  Kambe sweswi mi ehleketa ku endla vana va Yuda na Yerusalema va va malandza ya xinuna ni ya xisati. Kambe, xana a mi na milandzu eka Yehovha Xikwembu xa n’wina?
11  Sweswi ndzi yingiseni kutani mi vuyisela makhumbi lawa mi ma tekeke eka vamakwenu, hikuva Yehovha u mi hlundzukele ngopfu.”
12  Kutani varhangeri van’wana va vana va Efrayimi, Azariya n’wana wa Yehohanani, Berakiya n’wana wa Mexilemoti, Yehizikiya n’wana wa Xalumu na Amasa n’wana wa Hadilayi, va suka va yima va lwa ni lava va humaka enyimpini,
13  va ku eka vona: “Mi nga tshuki mi tisa makhumbi laha, hikuva swi ta endla leswaku hi va ni nandzu eka Yehovha. Mi ehleketa ku engetela eka swidyoho swa hina ni le ka nandzu wa hina, phela hina hi ni milandzu yo tala, naswona tiko ra Israyele ri hlundzukeriwe ngopfu.”
14  Hiloko majaha lama hlomeke ma siya makhumbi ni leswi swi phangiweke emahlweni ka tihosana ni nhlengeletano hinkwayo.
15  Kutani vavanuna lava a va boxiwe hi mavito va suka va yima va khoma makhumbi, naswona hinkwavo lava va nga ambalangiki exikarhi ka vona va va ambexa leswi phangiweke. Va va ambexa ni ku va nyika maphaxani, va va phamela ni ku va nyika swakunwa, va va tota mafurha. Ku tlula kwalaho, lava va rhurhumelaka, va va fambise hi timbhongolo va va yisa eYeriko, muti wa mirhi ya micindzu, etlhelo ka vamakwavo. Endzhaku ka sweswo va vuyele eSamariya.
16  Hi nkarhi wolowo Hosi Akazi a rhumela rito eka tihosi ta Asiriya leswaku ti n’wi pfuna.
17  Vaedomu va tlhela va fika, va hlasela Yuda, va teka makhumbi.
18  Loko ku ri Vafilisita, va yi hlasela hi xitshuketa miti ya Xefela na Negebu wa Yuda, va teka Beta-xemexe, Ayaloni, Gederoti na Soko ni swimitana leswi swi titshegeke ha yona, na Timna ni swimitana leswi swi titshegeke ha wona, na Gimzo ni swimitana leswi swi titshegeke ha wona; va tshama kwalaho.
19  Yehovha u tsongahate Yuda hikwalaho ka Akazi lowa hosi ya Israyele, hikuva u tshike ku tilawula ku tala eYuda, naswona a va endla hi ndlela leyi nga tshembekangiki eka Yehovha.
20  Eku heteleleni, Tiglata-pilinezere lowa hosi ya Asiriya a n’wi hlasela, a n’wi vangela ku karhateka, a nga n’wi tiyisanga.
21  Hikuva Akazi u teke hinkwaswo endlwini ya Yehovha ni le ndlwini ya hosi ni ya tihosana, kutani a humesa nyiko a nyika hosi ya Asiriya; kambe a swi n’wi pfunanga nchumu.
22  Hambiswiritano, enkarhini lowu ha wona a a n’wi vangela ku karhateka, u tlhele a nga tshembeki eka Yehovha, hileswaku, Hosi Akazi.
23  Kutani swikwembu swa Damaska leswi a swi n’wi ba a sungula ku swi humesela xitlhavelo, a ku: “Hikwalaho ka leswi swikwembu swa tihosi ta Siriya swi va pfunaka, ndzi ta swi humesela xitlhavelo, leswaku swi ndzi pfuna.” Swona swi ve xikhunguvanyiso eka yena ni le ka tiko hinkwaro ra Israyele.
24  Ku tlula kwalaho, Akazi a hlengeleta swingolongondzwana swa yindlu ya Xikwembu xa ntiyiso, a fayelela swingolongondzwana swa yindlu ya Xikwembu xa ntiyiso, a pfala tinyangwa ta yindlu ya Yehovha, a tiendlela tialitari eyinhleni yin’wana ni yin’wana eYerusalema.
25  Emitini hinkwayo, ni le mitini ya Yuda, u endle tindhawu leti tlakukeke to mbulukisela xitlhavelo eka swikwembu swin’wana, lerova a hlundzukisa Yehovha Xikwembu xa vatata wakwe.
26  Loko ku ri timhaka letin’wana takwe ni tindlela takwe hinkwato, to sungula ni to hetelela, ti tsariwile eBukwini ya Tihosi ta Yuda ni ta Israyele.
27  Eku heteleleni Akazi a etlela ni vatata wakwe, va n’wi lahla emutini, eYerusalema, hikuva a va n’wi tisanga eswilahlweni swa tihosi ta Israyele. Kutani Hezekiya n’wana wakwe a sungula ku fuma ematshan’weni yakwe.
27  Yohatama a a ri ni malembe ya 25 hi vukhale loko a sungula ku fuma, u fume malembe ya 16 eYerusalema. Vito ra mana wakwe a ku ri Yeruxa, n’wana wa Sadoki.
2  A hambeta a endla leswi lulameke ematihlweni ya Yehovha, hi ku landza hinkwaswo leswi Uzhiya tata wakwe a swi endleke. Ntsena yena a nga nghenelelanga etempeleni ya Yehovha. Hambiswiritano, vanhu a va ha endla swo biha.
3  Yena u ake nyangwa ya le henhla ya yindlu ya Yehovha, u endle ntirho lowukulu wa ku aka erirhangwini ra Ofeli.
4  U ake miti endhawini ya tintshava ya Yuda, u ake miti leyi tiyeke ni swihondzo emakhwatini.
5  Yena u lwe ni hosi ya vana va Amone, eku heteleleni a vonaka a ri ni matimba ku va tlula, lerova vana va Amone va n’wi nyika titalenta ta silivhere ta 100 hi lembe ni koroni ya mpimo wa tikoro ta 10 000 ni maxalana ya mpimo wa tikoro ta 10 000. Vana va Amone va n’wi hakele hi sweswo, ni le lembeni ra vumbirhi ni ra vunharhu.
6  Kutani Yohatama a hambeta a titiyisa, hikuva a a lunghiselele tindlela takwe emahlweni ka Yehovha Xikwembu xakwe.
7  Loko ku ri timhaka letin’wana ta Yohatama ni tinyimpi takwe hinkwato ni tindlela takwe, swi tsariwile eBukwini ya Tihosi ta Israyele ni ta Yuda.
8  U sungule ku fuma a ri ni malembe ya 25 hi vukhale, a fuma malembe ya 16 eYerusalema.
9  Eku heteleleni Yohatama a etlela ni vatata wakwe, va n’wi lahla eMutini wa Davhida. Kutani Akazi n’wana wakwe a sungula ku fuma ematshan’weni ya yena.
7  Hi ku hatlisa loko Solomoni a heta ku khongela, ndzilo wu xika ematilweni, wu hisa gandzelo ro hisiwa ni switlhavelo, ku vangama ka Yehovha ku tata yindlu.
2  Vaprista a va nga swi koti ku nghena endlwini ya Yehovha hikuva ku vangama ka Yehovha a ku tate yindlu ya Yehovha.
3  Vana va Israyele hinkwavo a va hlalerile loko ndzilo wu xika naswona ku vangama ka Yehovha a ku ri ehenhla ka yindlu, xikan’we-kan’we va korhama swikandza swa vona swi langute ehansi, ehenhla ka vuandlalo, va tiwisela ehansi, va nkhensa Yehovha, “hikuva hi lonene, musa wakwe wa rirhandzu i wa hilaha ku nga riki na makumu.”
4  Kutani hosi ni vanhu hinkwavo a va nyikela xitlhavelo emahlweni ka Yehovha.
5  Hosi Solomoni a nyikela xitlhavelo hi tihomu ta 22 000 ni tinyimpfu ta 120 000. Kutani hosi ni vanhu hinkwavo va khangula yindlu ya Xikwembu xa ntiyiso.
6  Vaprista a va yime etindhawini leti va tirhaka eka tona, Valevhi a va ri ni swichayachayana swa risimu leri yaka eka Yehovha leswi Davhida lowa hosi a swi endleke leswaku a nkhensa Yehovha ha swona, “hikuva musa wakwe wa rirhandzu i wa hilaha ku nga riki na makumu,” kasi Davhida a a dzunisa hi voko ra vona; vaprista a va yimba timhalamhala ti twala ngopfu emahlweni ka vona, Vaisrayele hinkwavo va yimile.
7  Kutani Solomoni a hlawulekisa ndhawu leyi nga exikarhi ka xivava lexi a xi ri emahlweni ka yindlu ya Yehovha, hikuva kwalaho u nyikele magandzelo yo hisiwa ni mafurha ya switlhavelo swa xinakulobye, hikuva alitari ya koporo leyi Solomoni a yi endleke a yi nga swi koti ku tamela gandzelo ro hisiwa ni gandzelo ra mavele ni mafurha.
8  Kutani Solomoni a endla nkhuvo enkarhini wolowo ku ringana masiku ya nkombo, tiko hinkwaro ra Israyele ri ri na yena, nhlengeletano leyikulu ngopfu ku suka evunghenweni bya Hamati ku ya enkoveni wa Egipta.
9  Kambe hi siku ra vunhungu, va khome nhlengeletano yo xiximeka hikuva ku khanguriwa ka alitari ku hete masiku ya nkombo ni nkhuvo wu hete masiku ya nkombo.
10  Kutani esikwini ra vu-23 en’hwetini ya vunkombo, u ntshunxe vanhu va muka, va tsakile naswona va enerisekile embilwini ya vona hikwalaho ka vunene lebyi Yehovha a byi endleleke Davhida na Solomoni ni vanhu va yena, ku nga Israyele.
11  Kutani Solomoni a heta yindlu ya Yehovha ni yindlu ya hosi; u humelerile eka swilo hinkwaswo leswi fikeke embilwini ya Solomoni leswaku a swi endla malunghana ni yindlu ya Yehovha ni yindlu yakwe.
12  Hiloko Yehovha a humelela eka Solomoni nivusiku, a ku eka yena: “Ndzi xi twile xikhongelo xa wena, naswona ndzi tihlawulele ndhawu leyi leswaku yi va yindlu ya xitlhavelo.
13  Loko ndzi pfala matilo leswaku mpfula yi nga vi kona niloko ndzi lerisa tinjiya leswaku ti dya tiko, niloko ndzi rhumela ntungu evanhwini va mina,
14  kutani vanhu va mina lava vito ra mina ri vitaniweke eka vona, va titsongahata, va khongela, va lava xikandza xa mina kutani va tlhela etindleleni ta vona to biha, mina ndzi ta swi twa ndzi ri ematilweni, ndzi rivalela xidyoho xa vona, ndzi ta hanyisa tiko ra vona.
15  Sweswi mahlo ya mina ma ta pfuleka ni tindleve ta mina ti ta yingisa xikhongelo endhawini leyi.
16  Sweswi ndza yi langa ni ku yi hlawulekisa yindlu leyi, leswaku vito ra mina ri va eka yona hilaha ku nga riki na makumu, ni mahlo ya mina ni mbilu ya mina, swi ta va kwalaho nkarhi hinkwawo.
17  “Kutani loko wena wo famba emahlweni ka mina hilaha Davhida tata wa wena a fambeke hakona, hi ku endla hi ku landza hinkwaswo leswi ndzi ku leriseke swona, u ta hlayisa swileriso swa mina ni swiboho swa mina swa vuavanyisi,
18  ndzi ta tlhela ndzi simeka xiluvelo xa vuhosi bya wena, hilaha ndzi endleke ntwanano hakona na Davhida tata wa wena, ndzi ku, ‘A nga kona munhu wa wena la nga ta susiwa leswaku a nga fumi Israyele.’
19  Kambe loko n’wina mi tlhela, kunene mi siya milawu ya mina ni swileriso swa mina leswi ndzi swi vekeke emahlweni ka n’wina, kunene mi famba mi ya tirhela swikwembu swin’wana, mi swi nkhinsamela,
20  ndzi ta va simula emisaveni ya mina leyi ndzi va nyikeke yona; kutani yindlu leyi ndzi yi hlawulekiseleke vito ra mina, ndzi ta yi cukumeta yi suka emahlweni ka xikandza xa mina, ndzi ta yi endla yi va xihlekulo ni ndzhukano exikarhi ka vanhu hinkwavo.
21  Loko ku ri yindlu leyi yi veke nhulu ya marhumbi, un’wana ni un’wana la hundzaka eka yona u ta yi languta hi ku hlamala, kunene a ku, ‘Hikwalaho ka yini Yehovha a endle hi ndlela leyi etikweni leri ni le ndlwini leyi?’
22  Va ta boheka ku vula va ku, ‘Hikwalaho ka leswi va siyeke Yehovha Xikwembu xa vatata wa vona loyi a va humeseke etikweni ra Egipta, vona va khomelele eka swikwembu swin’wana, va swi nkhinsamela ni ku swi tirhela. Hi yona mhaka leyi a va tiseleke khombo leri hinkwaro.’”
34  Yosiya a a ri ni malembe ya nhungu hi vukhale loko a sungula ku fuma, u fume eYerusalema malembe ya 31.
2  U endle leswi lulameke ematihlweni ya Yehovha, a famba etindleleni ta Davhida kokwa wakwe; a nga hambukelanga exineneni kumbe eximatsini.
3  Hi lembe ra vunhungu ra ku fuma kakwe, loko a ha ri mufana, a sungula ku lava Xikwembu xa Davhida tata wakwe; hi lembe ra vu-12 a sungula ku basisa Yuda na Yerusalema hi ku susa tindhawu leti tlakukeke ni timhandzi to kwetsima ni swifaniso leswi vatliweke ni swifaniso leswi endliweke hi ku n’okisiwa.
4  Ku tlula kwalaho, va hirimuxe tialitari ta Vabali emahlweni ka yena; yena a tsema swo tlhandleka murhi wa risuna leswi a swi ri ehenhla ka tona; a tshovelela timhandzi to kwetsima ni swifaniso leswi vatliweke ni swifaniso leswi n’okisiweke, swi va mapa, kutani a ma haxa ehenhla ka vuandlalo bya swilahlo swa lava a va swi endlela switlhavelo.
5  Marhambu ya vaprista a ma hisa ehenhla ka tialitari ta vona. Hi ndlela yoleyo a basisa Yuda na Yerusalema.
6  Nakambe, emitini ya Manase na Efrayimi na Simiyoni ku ya fika eNeftali, etindhawini ta vona leti onhakeke matlhelo hinkwawo,
7  a hirimuxa tialitari ni timhandzi to kwetsima, ni swifaniso leswi vatliweke a swi pfotlosa swi va mapa; a tsema swo tlhandleka murhi wa risuna hinkwaswo etikweni ra Israyele hinkwaro, endzhaku ka sweswo a vuyela eYerusalema.
8  Hi lembe ra vu-18 ra ku fuma kakwe, loko a basise tiko ni yindlu, a rhuma Xafani n’wana wa Azaliya na Maseya ndhuna ya muti na Yowa n’wana wa Yowahazi mutsari wa timhaka leswaku a lunghisa yindlu ya Yehovha Xikwembu xakwe.
9  Va ta eka Hilkiya lowa muprista lonkulu, va n’wi nyika mali leyi a yi tisiwa endlwini ya Xikwembu, leyi Valevhi, lava a va langutela tinyangwa va yi hlengeleteke evokweni ra Manase na Efrayimi ni le ka tiko ra Israyele hinkwaro ni le ka tiko ra Yuda hinkwaro ni le ka Benjamini ni le ka vaaki va Yerusalema.
10  Kutani va yi veka evokweni ra lava va endlaka ntirho lava va vekiweke ku langutela yindlu ya Yehovha. Kutani lava a va endla ntirho lava a va tirha endlwini ya Yehovha va yi tirhisa ku pfuxa ni ku lunghisa yindlu leyi.
11  Va yi nyika lava tivaka ntirho wa mavoko ni vaaki leswaku va xava maribye lama vatliweke ni timhandzi leswaku ti va swimanyiso, ni ku tirhisa timhandzi ku aka tindlu leti tihosi ta Yuda ti ti loviseke.
12  Vavanuna a va endla ntirho hi ku tshembeka; va veke Yahatana na Obadiya lava va Valevhi leswaku va va langutela, eka vana va Merari, Zakariya na Mexulama, eka vana va Kohata, leswaku va va valanguteri. Loko ku ri Valevhi, un’wana ni un’wana a a ri ni vutshila eka swichayachayana swa risimu,
13  a va langutela varhwali va ndzhwalo, ni valanguteri va vanhu hinkwavo lava va endlaka mintirho yo hambana-hambana; eka Valevhi a ku ri ni vamatsalana ni tindhuna ni varindzi va tinyangwa.
14  Loko va ha humesa mali leyi a yi tisiwa endlwini ya Yehovha, Hilkiya lowa muprista a kuma buku ya nawu wa Yehovha leyi tsariweke hi voko ra Muxe.
15  Hiloko Hilkiya a angula, a byela Xafani lowa matsalana a ku: “Ndzi kume buku ya nawu endlwini ya Yehovha.” Kutani Hilkiya a nyika Xafani buku.
16  Xafani a tisa buku eka hosi, a tlhela a angula hosi, a ku: “Hinkwaswo leswi swi vekiweke evokweni ra malandza ya wena ma karhi ma swi endla.
17  Kutani va chulula mali leyi kumekeke endlwini ya Yehovha va yi veka evokweni ra vavanuna lava va hlawuriweke ni le vokweni ra lava va endlaka ntirho.”
18  Xafani lowa matsalana a ya emahlweni a vikela hosi, a ku: “Ku ni buku leyi Hilkiya lowa muprista a ndzi nyikeke yona.” Xafani a sungula ku yi hlaya emahlweni ka hosi.
19  Hi ku hatlisa loko hosi yi twa marito ya nawu, xikan’we-kan’we yi handzula tinguvu ta yona hi le xikarhi.
20  Kutani hosi yi lerisa Hilkiya na Ahikama n’wana wa Xafani na Abidoni n’wana wa Mikiya na Xafani lowa matsalana na Asaya nandza wa hosi, yi ku:
21  “Fambani mi ya ndzi vutisela eka Yehovha, mi vutisa ni hi leswi swi seleke eIsrayele ni le Yuda malunghana ni marito ya buku leyi kumiweke, hikuva i byikulu vukarhi bya Yehovha lebyi byi faneleke byi chuluriwa ehenhla ka hina hikwalaho ka leswi vatatana va nga ri hlayisangiki rito ra Yehovha, va nga endlangiki hi ku landza hinkwaswo leswi tsariweke ebukwini leyi.”
22  Hiloko Hilkiya ni lava hosi yi va vuleke va ya eka Hulida lowa muprofeta wa xisati, nsati wa Xalumu n’wana wa Tikwa, n’wana wa Harasi lowa muhlayisi wa tinguvu, tanihi leswi a a tshama le Yerusalema exiphen’wini xa vumbirhi; va vulavula na yena hi ndlela leyi.
23  Yena a ku eka vona: “Yehovha Xikwembu xa Israyele u te, ‘Byelani munhu la mi rhumeke eka mina mi ku:
24  “Yehovha u te, ‘Ndzi tisa khombo ehenhla ka ndhawu leyi ni le ka vaaki va yona, mindzhukano hinkwayo leyi tsariweke ebukwini leyi va yi hlayeke emahlweni ka hosi ya Yuda,
25  hikwalaho ka leswi va ndzi tshikeke, va famba va ya mbulukisela swikwembu swin’wana xitlhavelo, leswaku va ndzi hlundzukisa hi swiendlo hinkwaswo swa mavoko ya vona nileswaku vukarhi bya mina byi chuluriwa endhawini leyi, byi nga timiwi.’”
26  Eka hosi ya Yuda, leyi yi mi rhumeke leswaku mi vutisa Yehovha, mi ta yi byela mi ku: “Yehovha Xikwembu xa Israyele u te, ‘Loko ku ri marito lawa u ma tweke,
27  hikwalaho ka leswi mbilu ya wena yi oloveke lerova u titsongahata hikwalaho ka Xikwembu loko u twa marito yakwe malunghana ni ndhawu leyi ni vaaki va yona, u titsongahatile emahlweni ka mina ni ku handzula tinguvu ta wena hi le xikarhi, u rila emahlweni ka mina, loko ku ri mina, ndzi swi twile, ku vula Yehovha.
28  Waswivo, ndza ku lahla eka vatata wa wena, kunene u ta lahliwa esirheni ra wena hi ku rhula, naswona mahlo ya wena a ma nge ri voni khombo hinkwaro leri ndzi nga ta ri tisa endhawini leyi ni le ka vaaki va yona.’”’” Kutani va tisa nhlamulo eka hosi.
29  Hiloko hosi yi rhumela rito ni ku hlengeleta vakulukumba hinkwavo va Yuda ni va Yerusalema.
30  Kutani hosi yi tlhandlukela endlwini ya Yehovha yi ri ni vavanuna hinkwavo va Yuda ni vaaki va Yerusalema ni vaprista ni Valevhi ni vanhu hinkwavo, lavakulu ni lavatsongo; yi sungula ku hlaya va yingisile, marito hinkwawo ya buku ya ntwanano, leyi yi kumiweke endlwini ya Yehovha.
31  Hosi yi hambeta yi yime endhawini ya yona, yi endla ntwanano emahlweni ka Yehovha leswaku yi landzela Yehovha ni ku hlayisa swileriso swakwe ni switiyisekiso swakwe ni milawu yakwe hi mbilu ya yona hinkwayo ni hi moya-xiviri wa yona hinkwawo, leswaku yi endla marito ya ntwanano lawa a ma tsariwe ebukwini leyi.
32  Ku tlula kwalaho, hinkwavo lava va kumiweke eYerusalema ni le ka Benjamini yi endle leswaku va yima na wona. Vaaki va Yerusalema va endla hi ku landza ntwanano wa Xikwembu, Xikwembu xa vatata wa vona.
33  Endzhaku ka sweswo Yosiya a susa swilo hinkwaswo swo nyenyetsa etikweni hinkwaro leri ri nga ra vana va Israyele, a va nyika ntirho hinkwavo lava va kumiweke eIsrayele, wa ku tirhela Yehovha Xikwembu xa vona. Emasikwini yakwe hinkwawo a va tshikanga ku landzela Yehovha Xikwembu xa vatata wa vona.
23  Hi lembe ra vunkombo, Yoyada a va ni xivindzi, a teka tindhuna ta madzana, ku nga Azariya n’wana wa Yerohamu, Iximayele n’wana wa Yehohanani, Azariya n’wana wa Obede, Maseya n’wana wa Adaya na Elixafati n’wana wa Zikiri, a endla ntwanano na tona.
2  Endzhaku ka sweswo va rhendzeleka ni tiko ra Yuda hinkwaro va hlengeleta Valevhi emitini hinkwayo ya Yuda ni varhangeri va tindlu ta vatatana va Israyele. Kutani va fika eYerusalema.
3  Hiloko nhlengeletano hinkwayo yi endla ntwanano ni hosi endlwini ya Xikwembu xa ntiyiso, endzhaku ka sweswo a ku eka vona: “Maswivo! N’wana wa hosi hi yena la nga ta fuma, hilaha Yehovha a tshembiseke hakona malunghana ni vana va Davhida.
4  Mi ta endla leswi: xiphemu xa n’wina xa n’we-xa-nharhu lexi taka hi savata, xa vaprista ni xa Valevhi, xi ta va valanguteri va tinyangwa;
5  xiphemu xa n’we-xa-nharhu xi ta va endlwini ya hosi; ni xiphemu xa n’we-xa-nharhu xi ta va eNyangweni ya Masungulo; vanhu hinkwavo va ta va eswivaveni swa yindlu ya Yehovha.
6  Mi nga tshuki mi pfumelela munhu un’wana a nghena endlwini ya Yehovha loko ku nga ri vaprista ni Valevhi lava va tirhelaka. Lava hi vona lava va nga ta nghena, hikuva i ntlawa wo kwetsima, vanhu hinkwavo va ta hlayisa vutihlamuleri lebyi eka Yehovha.
7  Valevhi va fanele va rhendzela hosi matlhelo hinkwawo, un’wana ni un’wana a tamele matlhari yakwe; mani na mani la taka endlwini, u fanele a dlayiwa. Hambetani mi va ni hosi loko yi nghena niloko yi huma.”
8  Valevhi ni tiko ra Yuda hinkwaro va endla hi ku landza hinkwaswo leswi Yoyada lowa muprista a swi leriseke. Hiloko un’wana ni un’wana a teka vavanuna vakwe lava a va nghena hi savata swin’we ni lava a va huma hi savata, hikuva Yoyada lowa muprista a a nga yi ntshunxanga mintlawa leyi entirhweni.
9  Ku tlula kwalaho, Yoyada lowa muprista a nyika tindhuna ta madzana mafumu ni switlhangu ni switlhangu swa xirhendzevutana leswi a swi ri swa Hosi Davhida, leswi a swi ri endlwini ya Xikwembu xa ntiyiso.
10  Hiloko a yimisa vanhu hinkwavo, un’wana ni un’wana a tamele nseve wakwe, ku sukela etlhelweni ra xinene ra yindlu ku ya etlhelweni ra ximatsi ra yindlu, ekusuhi ni alitari ni le kusuhi ni yindlu, matlhelo hinkwawo ekusuhi ni hosi.
11  Kutani va humesa n’wana wa hosi, va n’wi tlhandleka xidlodlo ni Vumbhoni va n’wi endla hosi, hiloko Yoyada ni vana vakwe va n’wi tota va ku: “Hosi a yi hanye!”
12  Loko Ataliya a twa swigingi swa vanhu lava va tsutsumaka, va dzunisa hosi, xikan’we-kan’we a ya eka vanhu endlwini ya Yehovha.
13  Kutani a languta, hosi a yi yime ekusuhi ni phuphu ra yona evunghenweni, ku ri ni tihosana ni timhalamhala ekusuhi ni hosi, naswona vanhu hinkwavo va tiko a va tsakile, va yimba timhalamhala, ni vayimbeleri va ri ni swichayachayana swa risimu ni lava va endlaka xikombiso xa ku dzunisa. Xikan’we-kan’we Ataliya a handzula tinguvu takwe hi le xikarhi a ku: “Xikhiri! Xikhiri!”
14  Kambe Yoyada lowa muprista a humesa tindhuna ta madzana, leti vekiweke ta vandla ra nyimpi, a ku eka tona: “N’wi humeseni endzeni ka tilayini; loko ku ri un’wana ni un’wana la n’wi salaka endzhaku, u fanele a dlayiwa hi banga!” Hikuva muprista u te: “Mi nga n’wi dlayeli endlwini ya Yehovha.”
15  Hiloko va n’wi khoma. Loko a fika evunghenweni bya nyangwa ya tihanci ta yindlu ya hosi, xikan’we-kan’we va n’wi dlayela kwalaho.
16  Kutani Yoyada a endla ntwanano exikarhi ka yena ni vanhu hinkwavo ni hosi leswaku va ya emahlweni va ri vanhu va Yehovha.
17  Endzhaku ka sweswo vanhu hinkwavo va fika endlwini ya Bali, va yi hirimuxa; va hahlula tialitari takwe ni swifaniso swakwe, kutani va dlaya Matani lowa muprista wa Bali emahlweni ka tialitari.
18  Ku tlula kwalaho, Yoyada a tamerisa vaprista ni Valevhi swikhundlha swa le ndlwini ya Yehovha, lava Davhida a va vekeke va ri mintlawa leswaku va lawula yindlu ya Yehovha, va humesa switlhavelo swo hisiwa swa Yehovha hi ku landza leswi tsariweke enawini wa Muxe, hi ku tsaka ni risimu emavokweni ya Davhida.
19  Kutani a veka varindzi va tinyangwa etinyangweni ta yindlu ya Yehovha leswaku munhu la nga basangiki a nga tshuki a nghena hambi ku ri hi ndlela yihi.
20  Hiloko a teka tindhuna ta madzana ni lava va nga tihosi ni lava va fumaka vanhu ni vanhu hinkwavo va tiko, a susa hosi endlwini ya Yehovha. Kutani va ta va kongome nyangwa ya le henhla endlwini ya hosi, va tshamisisa hosi exiluvelweni xa mfumo.
21  Vanhu hinkwavo va tiko va ya emahlweni va tsaka; muti hi woxe a wu kavanyetiwanga, Ataliya va n’wi dlaye hi banga.
22  Kutani vaaki va Yerusalema va endla Ahaziya n’wana wakwe lontsongo eka hinkwavo a va hosi ematshan’weni yakwe, (hikuva vuthu ra vaphangi leri ri teke ni Vaarabiya enxaxeni a ri va dlaye hinkwavo lavakulu,) kutani Ahaziya n’wana wa Yehorama a sungula ku fuma eYuda.
2  Ahaziya a a ri ni malembe ya 22 hi vukhale loko a sungula ku fuma, u fume lembe rin’we eYerusalema. Vito ra mana wakwe a ku ri Ataliya ntukulu wa Omri.
3  Na yena u fambe etindleleni ta yindlu ya Akabu, hikuva mana wakwe hi yena la n’wi kuceteleke ku endla hi ndlela yo homboloka.
4  A ya emahlweni a endla swo biha ematihlweni ya Yehovha, ku fana ni yindlu ya Akabu, hikuva vona va ve vatsundzuxi vakwe endzhaku ka ku fa ka tata wakwe, leswi swi n’wi tiseleke khombo.
5  U fambe hi ku landza xitsundzuxo xa vona, lerova a famba na Yehorama n’wana wa Akabu, hosi ya Israyele ku ya lwa na Hazayele hosi ya Siriya eRhamoti-giliyadi, laha vacopi va nga tlhava Yehorama.
6  Hiloko a tlhelela eYizriyele leswaku a ya tshunguriwa timbanga leti va n’wi handzuleke tona eRhama loko a lwa na Hazayele hosi ya Siriya. Loko ku ri Azariya n’wana wa Yehorama, hosi ya Yuda, u rhelerile a ya vona Yehorama n’wana wa Akabu eYizriyele, hikuva a a vabya.
7  Kambe a swi huma eka Xikwembu leswaku Ahaziya a wa hikwalaho ka leswi a teke eka Yehorama; loko a fika, u fambe na Yehorama a ya eka Yehu ntukulu wa Nimxi, loyi Yehovha a n’wi toteke leswaku a herisa yindlu ya Akabu.
8  Kuteloko Yehu a ve ni njhekanjhekisano ni yindlu ya Akabu, u kume tihosana ta Yuda ni vana va vamakwavo va Ahaziya, vatirheli va Ahaziya, hiloko a va dlaya.
9  Kutani a famba a ya lava Ahaziya, eku heteleleni va n’wi khoma, tanihi leswi a a tumbele eSamariya, va n’wi tisa eka Yehu. Hiloko va n’wi dlaya, va n’wi lahla, hikuva va te: “I ntukulu wa Yehoxafati, loyi a laveke Yehovha hi mbilu yakwe hinkwayo.” A a nga ha ri kona un’wana endlwini ya Ahaziya loyi a a ta va ni matimba ya mfumo.
10  Loko ku ri Ataliya mana wa Ahaziya, a vona leswaku n’wana wakwe u file. Hiloko a suka a yima a lovisa vana hinkwavo va vuhosi bya yindlu ya Yuda.
11  Kambe, Yehoxabati n’wana wa hosi wa nhwanyana u teke Yehowaxi n’wana wa Ahaziya, a n’wi yiva exikarhi ka vana va hosi lava a va ta dlayiwa, a n’wi veka yena ni wansati la n’wi wundlaka ekamareni ra le ndzeni ra xilawu. Kutani Yehoxabati n’wana wa Hosi Yehorama, nsati wa Yoyada lowa muprista, (hikuva yena a a ri makwavo wa xisati wa Ahaziya,) a n’wi tumbeta hikwalaho ka Ataliya, a nga n’wi dlayanga.
12  A tshama na vona a tumbetiwile endlwini ya Xikwembu xa ntiyiso ku ringana malembe ya tsevu, hi nkarhi lowu Ataliya a a ri hosi ya xisati etikweni.
32  Endzhaku ka swilo leswi ni ku tshembeka loku, Senakeribi hosi ya Asiriya a fika a rhendzela Yuda, a dzima mixaxa a sivelela miti leyi tiyisiweke, a hambeta a ehleketa ku yi endla yi va yakwe hi ku yi nghenela.
2  Loko Hezekiya a vona leswaku Senakeribi u tile xikandza xakwe xi lunghekele ku lwa na Yerusalema,
3  kutani a endla xiboho ni tihosana takwe ni vavanuna vakwe va matimba leswaku va seletela swihlovo swa mati leswi a swi ri ehandle ka muti; hiloko va n’wi pfuna.
4  Kutani vanhu vo tala va hlengeletana, va seletela minseledyana hinkwayo ni xinambyana lexi khulukaka exikarhi ka tiko, va ku: “Ha yini tihosi ta Asiriya ti fanele ti fika ti kuma mati yo tala ngopfu?”
5  Ku tlula kwalaho, a va ni xivindzi, a aka rirhangu hinkwaro leri mbundzumuxiweke ni ku pfuxa swihondzo ehenhla ka rona, a aka rirhangu rin’wana ehandle, a lunghisa Xitsunga xa Muti wa Davhida, a endla miseve yo tala ni switlhangu.
6  A veka tindhuna ta nyimpi ehenhla ka vanhu, a ti hlengeleta ti ta eka yena entsendzeleni wa nyangwa ya muti, a vulavula a fikelela mbilu ya tona, a ku:
7  “Vanani ni xivindzi mi tiya. Mi nga tshuki mi chava kumbe mi chavisiwa hi hosi ya Asiriya ni hi ntshungu hinkwawo lowu nga na yona; hikuva hina hi ni vo tala ku tlula lava yona yi nga na vona.
8  Yena u ni voko ra nyama, kambe hina hi na Yehovha Xikwembu xa hina loyi a nga ta hi pfuna ni ku hi lwela tinyimpi.” Vanhu va sungula ku titshega hi marito ya Hezekiya lowa hosi ya Yuda.
9  Senakeribi lowa hosi ya Asiriya u rhumele malandza yakwe eYerusalema endzhaku ka leswi, loko a ha ri eLakixi, vuthu rakwe hinkwaro ra matimba ri ri na yena, ma ya eka Hezekiya lowa hosi ya Yuda ni le ka Vayudiya hinkwavo lava a va ri eYerusalema, a ku:
10  “Senakeribi hosi ya Asiriya u te, ‘Xana mi tshembe yini leswi mi tshamaka mi miyerile, mi rhendzeriwile eYerusalema?
11  Xana Hezekiya a nga mi yengi leswaku a mi nyiketa mi dlayiwa hi ndlala ni hi torha, a ku: “Yehovha Xikwembu xa hina xi ta hi kutsula exandleni xa hosi ya Asiriya”?
12  Xana a hi yena Hezekiya la suseke tindhawu takwe leti tlakukeke ni tialitari takwe, kutani a byela Yuda na Yerusalema, a ku: “Mi fanele mi nkhinsama emahlweni ka alitari yin’we, mi mbulukisa xitlhavelo ehenhla ka yona”?
13  Xana a mi swi tivi leswi mina ni vatata wa mina hi swi endleke eka vanhu hinkwavo va matiko? Xana swikwembu swa matiko swi swi kotile ku kutsula tiko ra swona evokweni ra mina?
14  Hi xihi exikarhi ka swikwembu swa matiko lawa vatata wa mina va ma nyiketeke endzovisweni lexi xi swi koteke ku kutsula vanhu va xona evokweni ra mina, lerova Xikwembu xa n’wina xi nga swi kota ku mi kutsula evokweni ra mina?
15  Sweswi mi nga tshuki mi pfumela leswaku Hezekiya a mi xisa kumbe a mi yenga hi ndlela leyi, mi nga vi na ripfumelo eka yena, hikuva a xi kona xikwembu xa tiko ro karhi kumbe mfumo wo karhi lexi koteke ku kutsula vanhu va xona evokweni ra mina ni le vokweni ra vatata wa mina. Xana Xikwembu xa n’wina xi nga swi kotisa ku yini ku mi kutsula evokweni ra mina!’”
16  Malandza yakwe ma vulavula leswi engetelekeke ku lwa na Yehovha Xikwembu xa ntiyiso na Hezekiya nandza wa yena.
17  U tsale ni mapapila a rhukana Yehovha Xikwembu xa Israyele ni ku n’wi hlekula, a ku: “Xikwembu xa Hezekiya a xi nge va kutsuli vanhu va xona evokweni ra mina ku fana ni swikwembu swa tinxaka ta matiko leswi swi nga va kutsulangiki vanhu va swona evokweni ra mina.”
18  Va hambeta va huwelela hi rito lerikulu hi ririmi ra Vayuda eka vanhu va Yerusalema lava a va ri ehenhla ka rirhangu, ku va chavisa ni ku va karhata, leswaku va teka muti.
19  Va ya emahlweni va hlekula Xikwembu xa Yerusalema hi ndlela leyi fanaka ni leyi va endleke ha yona eka swikwembu swa vanhu va misava, leswi swi nga ntirho wa mavoko ya vanhu.
20  Kambe Hezekiya lowa hosi na Esaya n’wana wa Amotsi, lowa muprofeta, va hambeta va khongela malunghana ni leswi, va huwelela ematilweni va kombela mpfuno.
21  Yehovha a rhumela ntsumi, yi herisa wanuna un’wana ni un’wana wa vurhena, wa matimba, ni murhangeri ni ndhuna enxaxeni wa hosi ya Asiriya, lerova yi tlhelela etikweni ra yona yi ri ni tingana. Endzhaku ka sweswo yi nghena endlwini ya xikwembu xa yona, kwalaho van’wana lava va humeke eswirhweni swa yona swa le ndzeni va yi dlaya hi banga.
22  Kutani Yehovha a ponisa Hezekiya ni vaaki va Yerusalema evokweni ra Senakeribi lowa hosi ya Asiriya, ni le vokweni ra lava van’wana hinkwavo, a va wisisa matlhelo hinkwawo.
23  A ku ri ni vo tala lava a va tisa tinyiko eka Yehovha eYerusalema ni swilo swo hlawuleka eka Hezekiya hosi ya Yuda, kutani a tlakusiwa ematihlweni ya matiko hinkwawo endzhaku ka sweswo.
24  Emasikwini wolawo Hezekiya a vabyela ku fa, hiloko a sungula ku khongela eka Yehovha. Kutani A vulavula na yena, A n’wi nyika xihlamariso.
25  Kambe Hezekiya a nga tlheriselanga hi ku ya hi ndlela leyi a pfuniweke ha yona, mbilu yakwe yi titlakusa, a hlundzukeriwa yena na Yuda na Yerusalema.
26  Kambe, Hezekiya a titsongahata eku titlakuseni ka mbilu yakwe, yena ni vaaki va Yerusalema, Yehovha a nga va hlundzukelanga emasikwini ya Hezekiya.
27  Hezekiya a va ni rifuwo ni ku vangama hi mpimo lowukulu ngopfu; a tiendlela switlati swa silivhere ni nsuku ni maribye ya risima ni mafurha ya balsama ni switlhangu ni swilo hinkwaswo leswi navelekaka;
28  ni vuhlayiselo bya ntshovelo wa mavele ni vhinyo leyintshwa ni mafurha, ni swivala swa swifuwo swa mixaka yo hambana-hambana ni swivala swa mintlhambi.
29  A tikumela miti, ni swifuwo swa ntlhambi wa tinyimpfu ni ntlhambi wa tihomu hi vutalo; hikuva Xikwembu xi n’wi nyike nhundzu yo tala ngopfu.
30  Hezekiya hi yena la siveke xihlovo xa le henhla xa mati ya Gihoni ni ku hambeta a ma kongomisa ma lulama ku ya evupela-dyambu eMutini wa Davhida, Hezekiya a humelela entirhweni wun’wana ni wun’wana wakwe.
31  Ku rhumeriwe vavulavuleri va tihosana ta Babilona eka yena leswaku va vutisisa xihlamariso lexi endlekeke etikweni, Xikwembu xa ntiyiso xi n’wi tshikile leswaku xi n’wi ringa, ku tiva hinkwaswo leswi nga embilwini yakwe.
32  Loko ku ri timhaka letin’wana ta Hezekiya ni swiendlo swakwe swa musa wa rirhandzu, swi tsariwile exivonweni xa Esaya lowa muprofeta, n’wana wa Amotsi, eBukwini ya Tihosi ta Yuda na Israyele.
33  Eku heteleleni Hezekiya a etlela ni vatata wakwe, va n’wi lahla entlhandlukweni wa swilahlo swa vana va Davhida; tiko ra Yuda hinkwaro ni vaaki va Yerusalema va n’wi xiximile eku feni kakwe. Manase n’wana wakwe a sungula ku fuma ematshan’weni yakwe.
6  Hi wona nkarhi lowu ha wona Solomoni a vuleke a ku: “Yehovha hi yexe u vule leswaku u ta tshama eku dzwihaleni lokukulu;
2  loko ku ri mina, ndzi ku akele yindlu yo tshama eka yona leyi tlakukeke ni ndhawu leyi u nga ta tshama eka yona hilaha ku nga riki na makumu.”
3  Hiloko hosi yi hundzuluxa xikandza xa yona yi sungula ku katekisa nhlengeletano hinkwayo ya Israyele, nhlengeletano hinkwayo ya Israyele yi yimile.
4  Yi ya emahlweni yi ku: “A a dzunisiwe Yehovha Xikwembu xa Israyele, loyi a vulavuleke hi nomu wakwe na Davhida tatana kutani a swi hetisisa hi mavoko yakwe, a ku,
5  ‘Ku sukela esikwini leri ndzi humeseke vanhu va mina etikweni ra Egipta ha rona, a ndzi hlawulanga muti etinyimbeni hinkwato ta Israyele leswaku ndzi akela vito ra mina yindlu ri tshama kona, naswona a ndzi hlawulanga munhu la nga ta rhangela vanhu va mina, ku nga Israyele.
6  Kambe ndzi ta hlawula Yerusalema leswaku vito ra mina ri va eka wona, naswona ndzi ta hlawula Davhida leswaku a lawula vanhu va mina, ku nga Israyele.’
7  Kutani swi va embilwini ya Davhida tatana leswaku a ri akela yindlu vito ra Yehovha Xikwembu xa Israyele.
8  Kambe Yehovha a byela Davhida tatana, a ku, ‘Hikwalaho ka leswi a swi ri embilwini ya wena leswaku u ri akela yindlu vito ra mina, u endle kahle, hikuva a swi ri embilwini ya wena.
9  Ntsena wena a wu nge yi aki yindlu leyi, kambe n’wana wa wena loyi a humaka emasengeni ya wena hi yena la nga ta ri akela yindlu vito ra mina.’
10  Yehovha a hetisisa rito rakwe leri a ri vuleke, leswaku ndzi yima ematshan’weni ya Davhida tatana, ndzi tshama exiluvelweni xa Israyele hilaha Yehovha a vuleke hakona, nileswaku ndzi ri akela yindlu vito ra Yehovha Xikwembu xa Israyele,
11  nileswaku ndzi veka Areka laha ntwanano wa Yehovha wu nga kona, lowu a wu endleke ni vana va Israyele.”
12  Hiloko a yima emahlweni ka alitari ya Yehovha emahlweni ka nhlengeletano hinkwayo ya Israyele, kutani a tshambuluta swandla.
13  (Hikuva Solomoni a a endle tshala ra koporo kutani a ri veka exikarhi ka xivava. Ku leha ka rona a ku ri swisungunu swa ntlhanu, vuanamo bya rona a ku ri swisungunu swa ntlhanu, ku tlakuka ka rona a ku ri swisungunu swinharhu; a ya emahlweni a yima ehenhla ka rona.) Kutani a nkhinsama hi matsolo emahlweni ka nhlengeletano hinkwayo ya Israyele, a tshambulutela swandla ematilweni.
14  A ya emahlweni a ku: “Oho Yehovha Xikwembu xa Israyele, a ku na Xikwembu lexi fanaka na wena ematilweni kumbe emisaveni, u hlayisa ntwanano ni musa wa rirhandzu eka malandza ya wena lawa ma fambaka emahlweni ka wena hi mbilu ya wona hinkwayo;
15  wena la endleleke nandza wa wena Davhida tatana leswi u n’wi tshembiseke swona, lerova u endle xitshembiso hi nomu wa wena, naswona u xi hetisise hi voko ra wena ku fana ni le sikwini leri.
16  Sweswi, Wena Yehovha Xikwembu xa Israyele, endlela nandza wa wena Davhida tatana leswi u n’wi tshembiseke swona, u ku, ‘A ku na munhu wa wena la nga ta susiwa emahlweni ka mina leswaku a nga tshami exiluvelweni xa Israyele, loko ntsena vana va wena vo khathalela ndlela ya vona hi ku famba enawini wa mina, hilaha wena u fambeke hakona emahlweni ka mina.’
17  Sweswi, Wena Yehovha Xikwembu xa Israyele, xitshembiso xa wena lexi u xi tshembiseke nandza wa wena Davhida tatana a xi ve lexi tshembekeke.
18  “Kambe, xana entiyisweni Xikwembu xi nga tshama ni vanhu emisaveni? Waswivo! Tilo, ina, tilo ra matilo a ri nge ku ringani; kutani yindlu leyi ndzi yi akeke i yitsongo ngopfu!
19  U fanele u hundzulukela exikhongelweni xa nandza wa wena ni le xikombelweni xakwe xo kombela tintswalo, Wena Yehovha Xikwembu xanga, hi ku yingisa rito ra xikombelo ni xikhongelo lexi nandza wa wena a xi khongelaka emahlweni ka wena,
20  leswaku mahlo ya wena ma pfulekela yindlu leyi vusiku ni nhlikanhi, endhawini leyi u vuleke leswaku u ta veka vito ra wena eka yona, hi ku yingisa xikhongelo lexi nandza wa wena a xi khongelaka endhawini leyi.
21  U fanele u yingisa swikombelo swa nandza wa wena ni vanhu va wena, ku nga Israyele, loko va khongela endhawini leyi, leswaku wena u yingisa u ri endhawini leyi u tshamaka eka yona, ematilweni; u fanele u yingisa u tlhela u rivalela.
22  “Loko munhu a dyohela munhu-kulobye, entiyisweni a n’wi rhukana leswaku a weriwa hi ndzhukano, entiyisweni a rhukaniwa emahlweni ka alitari ya wena endlwini leyi,
23  onge wena u nga swi twa u ri ematilweni, u fanele u teka goza, u avanyisa malandza ya wena, leswaku u rihisa lowo homboloka hi ku veka ndlela yakwe enhlokweni yakwe ni ku vula la lulameke leswaku u lulamile, hi ku n’wi nyika hi ku landza ku lulama ka yena.
24  “Loko vanhu va wena, ku nga Israyele, va hluriwa emahlweni ka nala hikwalaho ka leswi va tshameleke ku ku dyohela, kunene va vuyela eka wena kutani va dzunisa vito ra wena, va khongela naswona va kombela tintswalo eka wena endlwini leyi,
25  onge wena u nga swi twa u ri ematilweni, u fanele u rivalela xidyoho xa vanhu va wena, ku nga Israyele, u va vuyisela emisaveni leyi u va nyikeke yona, vona ni vatata wa vona.
26  “Loko matilo ma pfariwa lerova ku nga ni mpfula hikwalaho ka leswi va tshameleke ku ku dyohela, kunene va khongela endhawini leyi, va dzunisa vito ra wena, kutani va tlhela exidyohweni xa vona hikwalaho ka ku va u hambete u va xanisa,
27  onge wena u nga swi twa u ri ematilweni, u fanele u rivalela xidyoho xa malandza ya wena, ni xa vanhu va wena, ku nga Israyele, hikuva u va dyondzisa ndlela leyinene leyi va faneleke va famba ha yona; u fanele u va nyika mpfula etikweni ra wena leri u ri nyikeke vanhu va wena ri va ndzhaka leyi va yi fuweke.
28  “Loko ko tshuka ku va ni ndlala etikweni, loko ko tshuka ku va ni ntungu, loko ko tshuka ku va ni dyandza ni mfurho, ku va ni tinjiya ni mahele; loko nala wa vona o tshuka a va rhendzela etikweni ra tinyangwa ta vona—khombo ra muxaka wihi ni wihi ni vuvabyi bya muxaka wihi ni wihi—
29  xikhongelo xin’wana ni xin’wana, xikombelo xin’wana ni xin’wana xa ku kombela tintswalo lexi xi nga endliwaka hi munhu wihi ni wihi kumbe hi vanhu va wena hinkwavo, ku nga Israyele, hikuva un’wana ni un’wana u tiva khombo rakwe ni ku vaviseka kakwe; kunene loko a tlakusela swandla endlwini leyi,
30  onge wena u nga swi twa u ri ematilweni, ndhawu leyi u tshamaka eka yona, u fanele u rivalela u tlhela u nyika un’wana ni un’wana hi ku ya hi tindlela takwe hinkwato, hikuva u tiva mbilu yakwe (hikuva wena u ri wexe u yi tiva kahle mbilu ya vana va vanhu);
31  ku endlela leswaku va ku chava hi ku famba etindleleni ta wena masiku hinkwawo loko va ha hanya evuandlalweni bya misava leyi u yi nyikeke vatata wa hina.
32  “Ni le ka munhu wumbe la nga riki xiphemu xa vanhu va wena, ku nga Israyele, loyi kunene a humaka etikweni ra le kule hikwalaho ka vito ra wena lerikulu ni voko ra wena ra matimba ni voko ra wena leri tshambulutekeke, kunene va fika va khongela endlwini leyi,
33  onge wena u nga yingisa u ri ematilweni, ndhawu ya wena yo tshama eka yona, u fanele u endla hinkwaswo leswi munhu wumbe a ku kombelaka swona; leswaku vanhu hinkwavo va misava va tiva vito ra wena ni ku ku chava hilaha vanhu va wena, ku nga Israyele, va endlaka hakona, va tiva leswaku vito ra wena ri vitaniwe endlwini leyi ndzi yi akeke.
34  “Loko vanhu va wena vo tshuka va huma va ya enyimpini va ya lwa ni valala va vona hi ndlela leyi u va rhumaka ha yona, kunene va ku khongela va langute etlhelo ra muti lowu u wu hlawuleke ni yindlu leyi ndzi yi akeleke vito ra wena,
35  u fanele u yingisa ni xikhongelo xa vona u ri ematilweni ni ku kombela ka vona tintswalo, u fanele u va avanyisela.
36  “Loko vo tshuka va ku dyohela (hikuva a ku na munhu la nga dyohiki), kutani u va hlundzukela, u va nyiketa eka nala, kunene lava va va khomaka va va teka va va endla makhumbi etikweni ra le kule kumbe ra le kusuhi;
37  va tianakanya kahle va ri etikweni leri va tekiweke va endliwa makhumbi eka rona, kutani va vuya va kombela tintswalo eka wena va ri etikweni leri va nga makhumbi eka rona, va ku, ‘Hi dyohile, naswona hi endle xihoxo, hi endle hilaha ku hombolokeke’;
38  kunene va tlhelela eka wena hi mbilu ya vona hinkwayo ni hi moya-xiviri wa vona hinkwawo va ri etikweni leri va nga makhumbi eka rona eka lava va va tekeke va va endla makhumbi, kunene va khongela eka wena va langute etlhelo ra tiko ra vona leri u ri nyikeke vatata wa vona, muti lowu u wu hlawuleke ni yindlu leyi ndzi yi akeleke vito ra wena;
39  u fanele u yingisa xikhongelo xa vona ni ku kombela ka vona tintswalo u ri ematilweni, endhawini ya wena yo tshama eka yona, u fanele u va avanyisela, u rivalela vanhu va wena lava va ku dyoheleke.
40  “Sweswi, Wena Xikwembu xanga, ndzi kombela leswaku mahlo ya wena ma pfuleka, u rhiya tindleve u yingisa xikhongelo lexi khumbaka ndhawu leyi.
41  Sweswi, pfuka, Wena Yehovha Xikwembu, laha u wiseke kona, wena ni Areka ya matimba ya wena. Wena Yehovha Xikwembu, vaprista va wena a va ambale ku ponisa, naswona lavo tshembeka va wena a va tsake hi vunene.
42  Wena Yehovha Xikwembu, u nga xi tlherisi xikandza xa mutotiwa wa wena. Tsundzuka musa wa rirhandzu eka Davhida nandza wa wena.”
31  Hi ku hatlisa loko va heta leswi hinkwaswo, Vaisrayele hinkwavo lava va kumiweke kwalaho va huma va ya emitini ya Yuda, va hahlula tinsika to kwetsima, va tsema timhandzi to kwetsima, va hirimuxa tindhawu leti tlakukeke ni tialitari etikweni ra Yuda hinkwaro na Benjamini na Efrayimi na Manase kukondza va heta; endzhaku ka sweswo vana va Israyele hinkwavo va tlhelela emitini ya vona, ha un’we endzhakeni yakwe.
2  Kutani Hezekiya a veka mintlawa ya vaprista ni Valevhi emintlaweni ya vona, ha un’we hi ku pfumelelana ni ntirho wakwe eka vaprista ni le ka Valevhi malunghana ni gandzelo ro hisiwa ni switlhavelo swa xinakulobye swa ku tirhela ni ku nkhensa ni ku dzunisa etinyangweni ta mixaxa ya Yehovha.
3  A ku ri ni xiphemu xa hosi lexi humaka enhundzwini yakwe xa magandzelo yo hisiwa, xa magandzelo yo hisiwa ya nimixo ni ya nimadyambu ni xa magandzelo yo hisiwa ya tisavata ni ya ku thwasa ka n’weti ni ya minkarhi ya minkhuvo, hi ku landza leswi swi tsariweke enawini wa Yehovha.
4  Ku tlula kwalaho, a byela vanhu, ku nga vaaki va Yerusalema leswaku va va nyika xiphemu xa vaprista ni xa Valevhi, leswaku va wu namarhela swinene nawu wa Yehovha.
5  Hi ku hatlisa loko rito ri huma, vana va Israyele va engetela swirhangana swa mavele, vhinyo leyintshwa, mafurha ni vulombe ni ntshovelo hinkwawo wa le masin’wini, ni vukhume bya hinkwaswo va byi tisa hi vunyingi.
6  Vana va Israyele ni vana va Yuda lava a va tshama emitini ya Yuda, na vona va tisa vukhume bya tihomu ni tinyimpfu ni vukhume bya swilo swo kwetsima, swilo leswi swi hlawulekiseriweke Yehovha Xikwembu xa vona. Va swi tisa, va nyikela tinhulu ni tinhulu.
7  Hi n’hweti ya vunharhu va sungule tinhulu hi ku veka masungulo ya le hansi swinene, va heta hi n’hweti ya vunkombo.
8  Loko Hezekiya ni tihosana va fika, va vona tinhulu, va dzunisa Yehovha ni vanhu vakwe, ku nga Israyele.
9  Hi ku famba ka nkarhi Hezekiya a vutisisa hi vaprista ni Valevhi malunghana ni tinhulu.
10  Kutani Azariya muprista lonkulu wa yindlu ya Sadoki a ku eka yena, ina, a ku: “Ku sukela enkarhini lowu va sunguleke ha wona ku tisa munyikelo endlwini ya Yehovha, a va dya va xurha, ku sala swo tala; hikuva Yehovha u katekise vanhu vakwe, leswi swi siyiweke i swilo leswi swo tala.”
11  Hiloko Hezekiya a vula leswaku ku lunghiseleriwa makamara yo dyela eka wona endlwini ya Yehovha. Kutani va ma lunghiselela.
12  Va hambeta va tisa munyikelo ni vukhume ni swilo swo kwetsima hi ku tshembeka; Konaniya lowa Mulevhi a a va langutela, a ri murhangeri wa vona, Ximeyi makwavo a a ri wa vumbirhi.
13  Kutani Yehiyele, Azaziya, Nahati, Asahele, Yerimoto, Yozabadi, Eliyele, Isimakaya, Mahata na Benaya a ku ri valerisi etlhelo ka Konaniya na Ximeyi makwavo, hi ku landza xileriso xa Hezekiya lowa hosi, Azariya a a ri murhangeri endlwini ya Xikwembu xa ntiyiso.
14  Kore n’wana wa Imina lowa Mulevhi a a ri murindzi wa nyangwa evuxeni, a langutela magandzelo ya ku tirhandzela ya Xikwembu xa ntiyiso, leswaku a humesa munyikelo wa Yehovha ni swilo swo kwetsima swinene.
15  Ehansi ka yena a ku ri na Edeni, Miniyamini, Yexuwa na Xemaya, Amariya na Xekaniya, emitini ya vaprista, exikhundlheni xa vuhlayisi, leswaku va nyika vamakwavo eka mintlawa leyin’wana hi ku ringana, lonkulu ni lontsongo;
16  ku nga hlayiwi vaxinuna lava va tsarisiweke hi ku ya hi swivongo lava va sukelaka emalembeni manharhu ku ya ehenhla, eka hinkwavo lava va taka endlwini ya Yehovha ku ri mhaka ya siku ni siku, leswaku va endla ntirho wa vona ku ri vutihlamuleri bya vona hi ku landza mintlawa ya vona.
17  Vaprista a va tsarisiwa hi ndlela leyi hi ku ya hi swivongo, hi yindlu ya vatata wa vona ni ya Valevhi, ku sukela emalembeni ya 20 ku ya ehenhla, hi ku landza vutihlamuleri bya vona emintlaweni ya vona;
18  ku tsarisiwa hi ku ya hi swivongo exikarhi ka lavatsongo va vona, vasati va vona, vana va vona va majaha ni va vanhwanyana, enhlengeletanweni hinkwayo, hikuva va tihlawulekisela leswi swi kwetsimaka hikwalaho ka xikhundlha xa vona xa vuhlayisi;
19  ni le ka vana va Aroni, lava va nga vaprista, enhoveni leyi nga madyelo ya miti ya vona. Emitini hinkwayo yo hambana-hambana a ku ri ni vavanuna lava va hlawuriweke hi mavito ya vona, leswaku va avela waxinuna un’wana ni un’wana exikarhi ka vaprista ni le ka hinkwavo lava va tsarisiweke hi ku ya hi swivongo exikarhi ka Valevhi.
20  Hezekiya a endla hi ndlela leyi etikweni ra Yuda hinkwaro, a ya emahlweni a endla leswinene ni leswi swi lulameke ni ku tshembeka emahlweni ka Yehovha Xikwembu xakwe.
21  Ntirho wun’wana ni wun’wana lowu a wu sunguleke evutirhelini bya yindlu ya Xikwembu xa ntiyiso ni le nawini ni le xilerisweni xa ku lava Xikwembu xakwe, u wu endle hi mbilu yakwe hinkwayo, naswona u humelerile.
21  Eku heteleleni Yehoxafati a etlela ni vatata wakwe kutani a lahliwa ni vatata wakwe eMutini wa Davhida; Yehorama n’wana wakwe a sungula ku fuma ematshan’weni ya yena.
2  A a ri ni vamakwavo, vana va Yehoxafati, ku nga Azariya, Yehiyele, Zakariya, Azariya, Mikayele na Xefatiya, hinkwavo lava a ku ri vana va Yehoxafati lowa hosi ya Israyele.
3  Kutani tata wa vona a va nyika tinyiko to tala ta silivhere, nsuku ni swilo swo hlawuleka swin’we ni miti leyi tiyisiweke ya Yuda; kambe mfumo a wu nyika Yehorama, hikuva a a ri mativula.
4  Loko Yehorama a pfukela mfumo wa tata wakwe, u tiyise xikhundlha xakwe, kutani a dlaya vamakwavo hinkwavo hi banga ni tihosana tin’wana ta Israyele.
5  Yehorama a a ri ni malembe ya 32 hi vukhale loko a sungula ku fuma, u fume eYerusalema ku ringana malembe ya nhungu.
6  A hambeta a famba endleleni ya tihosi ta Israyele, hilaha va yindlu ya Akabu va endleke hakona; hikuva n’wana wa Akabu u ve nsati wakwe, u hambete a endla swo biha ematihlweni ya Yehovha.
7  Yehovha a a nga swi lavi ku lovisa yindlu ya Davhida, hikwalaho ka ntwanano lowu a wu endleke na Davhida, ni hilaha a vuleke hakona leswaku u ta n’wi nyika rivoni, yena ni vana vakwe nkarhi hinkwawo.
8  Emasikwini yakwe Edomu a pfukela Yuda kutani a veka hosi leyi nga ta va fuma.
9  Kutani Yehorama ni tindhuna takwe va hundza ni makalichi hinkwawo lawa a a ri na wona. A pfuka nivusiku a ya dlaya Vaedomu lava a va n’wi rhendzerile swin’we ni tindhuna ta makalichi.
10  Kambe Edomu a ya emahlweni ni swiendlo swakwe swa ku pfukela ehansi ka voko ra Yuda ku fikela esikwini leri. Hi wona nkarhi lowu Libna a sunguleke ha wona ku n’wi pfukela, hikuva u siye Yehovha Xikwembu xa vatata wakwe.
11  Na yena u tlhele a endla tindhawu leti tlakukeke etintshaveni ta Yuda, leswaku a endla vaaki va Yerusalema va va ni vuxaka bya rimbewu lebyi nga amukelekiki, ni leswaku a hlongola Yuda.
12  Eku heteleleni ku fika leswi tsariweke hi Eliya lowa muprofeta eka yena, a ku: “Yehovha Xikwembu xa Davhida kokwa wa wena u te, ‘Hikwalaho ka leswi u nga fambangiki etindleleni ta Yehoxafati tata wa wena kumbe etindleleni ta Asa lowa hosi ya Yuda,
13  kambe u fambeke endleleni ya tihosi ta Israyele naswona u endleke leswaku Yuda ni vaaki va Yerusalema va va ni vuxaka bya rimbewu lebyi nga amukelekiki hilaha vandyangu wa Akabu va endleke leswaku ku va ni vuxaka bya rimbewu lebyi nga amukelekiki hakona, u dlaye hambi ku ri vamakwenu, vandyangu wa tata wa wena lava a va antswa ku ku tlula;
14  waswivo, Yehovha u va twisa ku vava lokukulu vanhu va wena ni vana va wena ni vasati va wena ni nhundzu ya wena hinkwayo.
15  U ta va ni mavabyi yo tala, u ta va ni vuvabyi bya marhumbu, kukondza marhumbu ya wena ma huma hikwalaho ka vuvabyi siku ni siku.’”
16  Hiloko Yehovha a pfuxa moya wa Vafilisita ni Vaarabiya lava a va ri etlhelo ka Vaetiyopiya ku lwa na Yehorama.
17  Kutani va fika eYuda va ri nghenela, va teka nhundzu ya vona hinkwayo leyi a yi kumeka endlwini ya hosi ni vana va yona ni vasati va yona, a yi siyeriwanga n’wana loko ku nga ri Yowohazi, n’wana wa yona lontsongo eka hinkwavo.
18  Endzhaku ka leswi hinkwaswo, Yehovha a n’wi ba hi khombo ra vuvabyi emarhumbyini yakwe, vuvabyi lebyi a byi nga tshunguleki.
19  Kutani emasikwini lama landzeleke, endzhaku ka malembe mambirhi, marhumbu yakwe ma huma loko a ri karhi a vabya, hakatsongo-tsongo a fa hikwalaho ka mavabyi yakwe yo biha; naswona vanhu vakwe a va n’wi hiselanga mirhi ya risuna hi laha va hiseleke vatata wakwe hakona.
20  A a ri ni malembe ya 32 hi vukhale loko a sungula ku fuma, u fume eYerusalema malembe ya nhungu. Eku heteleleni a famba a nga tsakeriwi hi munhu. Kutani va n’wi lahla eMutini wa Davhida, kambe ku nga ri eswilahlweni swa tihosi.
25  Amaziya u ve hosi a ri ni malembe ya 25 hi vukhale, naswona u fume malembe ya 29 eYerusalema. Vito ra mana wakwe a ku ri Yowadana wa le Yerusalema.
2  A hambeta a endla leswi lulameke ematihlweni ya Yehovha, kambe ku nga ri hi mbilu leyi hetisekeke.
3  Hi ku hatlisa loko mfumo wu tiya ehenhla ka yena, xikan’we-kan’we a dlaya malandza yakwe lawa ma dlayeke hosi, ku nga tata wakwe.
4  Vana va wona a nga va dlayanga, kambe u endle hi ku landza leswi swi tsariweke enawini, ebukwini ya Muxe, laha Yehovha a leriseke, a ku: “Vatatana va nga tshuki va fela vana, ni vana va nga tshuki va fela vatatana; kambe un’wana ni un’wana u fanele a fela xidyoho xakwe.”
5  Amaziya a hlengeleta Yuda, a wu yimisa hi ku landza yindlu ya vatatana, hi varhangeri va magidi ni varhangeri va madzana va tiko ra Yuda hinkwaro na Benjamini; hiloko a va tsarisa ku sukela emalembeni ya 20 hi vukhale ku ya ehenhla, eku heteleleni a kuma va ri vavanuna lava va hlawulekeke, lava yaka enyimpini, lava va tamelaka tlhari ni xitlhangu lexikulu, va ri 300 000.
6  Ku tlula kwalaho, eIsrayele a thola vavanuna va vurhena, va matimba lava ringanaka 100 000 hi titalenta ta silivhere ta 100.
7  Kutani munhu wo karhi wa Xikwembu xa ntiyiso, a fika eka yena, a ku: “Wena hosi, u nga tshuki u pfumelela vuthu ra tiko ra Israyele ri ta na wena, hikuva Yehovha a nga n’wi seketeli Israyele, hileswaku, vana va Efrayimi hinkwavo.
8  Kambe wena tana, teka goza, vana ni xivindzi xa nyimpi. Xikwembu xa ntiyiso xi nga endla leswaku u khunguvanyeka emahlweni ka nala; hikuva Xikwembu xi ni matimba ya ku pfuna ni ya ku khunguvanyisa.”
9  Hiloko Amaziya a byela munhu wa Xikwembu xa ntiyiso a ku: “Kambe ku ta endliwa yini hi titalenta ta 100 leti ndzi ti nyikeke masocha ya Israyele?” Hiloko munhu wa Xikwembu xa ntiyiso a ku: “Yehovha wa swi kota ku ku nyika swo tala ngopfu ku tlula leswi.”
10  Hiloko Amaziya a ma hambanisa, hileswaku, masocha lawa ma teke eka yena ma huma aEfrayimi, ma ya endhawini ya wona vini. Kambe, ma wu hlundzukela ngopfu Yuda, lerova ma vuyela endhawini ya wona ma hlundzuke ngopfu.
11  Loko ku ri Amaziya, a va ni xivindzi, a rhangela vanhu vakwe va ya eNkoveni wa Munyu; a dlaya vana va Seyiri, va 10 000.
12  Vana va Yuda va khome va 10 000 va ha hanya. Kutani va va tisa ehenhla ka ribye, va va cukumeta va ri ehenhla ka ribye; hiloko hinkwavo ka vona, va pandzeka hi le xikarhi.
13  Loko ku ri swirho swa masocha lawa Amaziya a ma tlheriseke leswaku ma nga fambi na yena enyimpini, ma sungula ku hlasela miti ya Yuda hi xitshuketa, ku suka eSamariya ku ya fika eBeta-horoni, va dlaya vanhu lava ringanaka 3 000 naswona va phanga swo tala.
14  Kambe endzhaku ka loko Amaziya a vuye eku dlayeni ka Vaedomu, a vuya ni swikwembu swa vana va Seyiri, a swi veka swi va swikwembu swakwe, a sungula ku nkhinsama emahlweni ka swona, a swi mbulukisela xitlhavelo.
15  Hiloko Yehovha a hlundzukela Amaziya, a rhuma muprofeta eka yena, a ku: “Ha yini u lavisise swikwembu swa vanhu leswi swi nga va kutsulangiki vanhu va swona evokweni ra wena?”
16  Xikan’we-kan’we loko hosi yi vulavula na yena, a ku eka yona: “Xana hi ku veke ku va mutsundzuxi wa hosi? Tshika leswaku swi ku fambela kahle. Ha yini va fanele va ku dlaya?” Hiloko muprofeta a tshika, kambe a ku: “Kunene ndza swi tiva leswaku Xikwembu xi bohe ku ku lovisa, hikuva u endle leswi naswona a wu xi yingisanga xitsundzuxo xa mina.”
17  Kutani Amaziya hosi ya Yuda a boha makungu, a rhumela eka Yehowaxi n’wana wa Yowohazi, n’wana wa Yehu hosi ya Israyele, a ku: “Tana! A hi langutane exikandzeni.”
18  Hiloko Yehowaxi hosi ya Israyele a rhumela rito eka Amaziya hosi ya Yuda, a ku: “Mfava wa mitwa lowu a wu ri eLebanoni, wu rhumele rito eka mukedari lowu a wu ri eLebanoni, wu ku, ‘Nyiketa n’wana wa wena a va nsati wa n’wana wa mina.’ Kambe xivandzana xa nhova lexi a xi ri eLebanoni xi hundza kutani xi kandziyela mfava wa mitwa.
19  U tibyele u ku, Phela u dlaye Edomu. Mbilu ya wena yi ku tlakusile leswaku u vangamisiwa. Sweswi hambeta u tshama endlwini ya wena. Ha yini u nghenela madzolonga u ri exikhundleni xo biha, u boheka ku wa, wena na Yuda ri ri na wena?”
20  Kambe Amaziya a nga yingisanga; hikuva a ku ri xikongomelo xa Xikwembu xa ntiyiso leswaku xi va nyiketa evokweni rakwe, hikuva va lavisise swikwembu swa Edomu.
21  Kutani Yehowaxi ho-​si ya Israyele a tlhandluka, va langutana exikandzeni, yena na Amaziya hosi ya Yuda, eBeta-xemexe, lowu nga wa Yuda.
22  Tiko ra Yuda hinkwaro ri hluriwa emahlweni ka Israyele, lerova un’wana ni un’wana a balekela entsongeni wakwe.
23  A ku ri Amaziya hosi ya Yuda, n’wana wa Yehowaxi, n’wana wa Yowohazi loyi Yehowaxi hosi ya Israyele a n’wi khomeke eBeta-xemexe, endzhaku ka sweswo a n’wi tisa eYerusalema, a endla vangwa erirhangwini ra Yerusalema, ku suka eNyangweni ya Efrayimi ku fika eNyangweni ya le Yinhleni, swisungunu swa 400.
24  Kutani a teka nsuku hinkwawo ni silivhere ni swilo hinkwaswo leswi a swi kumeka endlwini ya Xikwembu xa ntiyiso swi ri na Obede-edomu ni vatameri va xuma xa yindlu ya hosi ni vabohiwa, hiloko a vuyela eSamariya.
25  Amaziya n’wana wa Yehowaxi hosi ya Yuda a hambeta a hanya malembe ya 15 endzhaku ka rifu ra Yehowaxi n’wana wa Yowohazi hosi ya Israyele.
26  Loko ku ri timhaka letin’wana ta Amaziya, to sungula ni to hetelela, waswivo, xana a ti tsariwanga eBukwini ya Tihosi ta Yuda na Israyele?
27  Ku sukela enkarhini lowu Amaziya a hambukeke ha wona eku landzeleni Yehovha, va endle xikhiri xo lwa na yena eYerusalema. Hi ku famba ka nkarhi u balekele eLakixi; va rhumela vanhu va ya n’wi lava eLakixi va n’wi dlayela kona.
28  Hiloko va n’wi rhwala hi tihanci va ya n’wi lahla ni vatata wakwe emutini wa Yuda.
13  Elembeni ra vu-18 ra Hosi Yerobuwamu, Abiya a sungula ku fuma Yuda.
2  U fume malembe manharhu eYerusalema, vito ra mana wakwe a ku ri Mikaya n’wana wa Uriyele wa le Gibiya. Ku va ni nyimpi exikarhi ka Abiya na Yerobuwamu.
3  Kutani Abiya a lwa nyimpi a ri ni vandla ra masocha ya vavanuna va matimba lava va hlawuriweke va 400 000. Yerobuwamu yena a lunghekela ku lwa na yena a ri ni vavanuna va vurhena, va matimba, lava ringanaka 800 000.
4  Kutani Abiya a suka a yima ehenhla ka Ntshava ya Semarayima, leyi yi nga exifundzheni xa tintshava xa Efrayimi, a ku: “Ndzi yingise, Wena Yerobuwamu ni tiko hinkwaro ra Israyele.
5  Xana a hi n’wina mi faneleke mi tiva leswaku Yehovha Xikwembu xa Israyele u veke Davhida leswaku a fuma Israyele hilaha ku nga riki na makumu, yena ni vana vakwe, hi ntwanano wa munyu?
6  Kutani Yerobuwamu n’wana wa Nebati, nandza wa Solomoni n’wana wa Davhida, a suka a yima a xandzukela hosi yakwe.
7  Vanhu ntsena, lava va nga pfuniki nchumu va hambeta va hlengeletanela eka yena. Eku heteleleni va vonaka va ri ni matimba ku tlula Rehobuwama n’wana wa Solomoni, kasi Rehobuwama a a ri ntsongo naswona a a ri ni rhumbu, a nga va tiyelanga.
8  “N’wina mi ehlekete ku hlasela mfumo wa Yehovha lowu nga evokweni ra vana va Davhida, kasi mi ntshungu lowukulu naswona mi ni marhole ya nsuku ya Yerobuwamu lawa mi endleriweke wona ma va swikwembu.
9  Xana a mi va hlongolanga vaprista va Yehovha, vana va Aroni ni Valevhi, xana a mi hambeti mi tiendlela vaprista ku fana ni vanhu va matiko? Loko ku ri munhu la fikeke a tata voko rakwe hi matimba hi ku tirhisa xinkunzana ni makhuna ya nkombo, u ve muprista wa swilo leswi nga riki swikwembu.
10  Loko ku ri hina, Yehovha i Xikwembu xa hina, naswona a hi n’wi siyanga; kambe vaprista va tirhela Yehovha, vana va Aroni ni Valevhi na vona va tirha.
11  Va endla magandzelo yo hisiwa ma mbulukela eka Yehovha mixo wun’wana ni wun’wana ni madyambu man’wana ni man’wana ni murhi wa risuna lowu nun’hwelaka; ni swinkwa leswi tlhandlakaneke swi le henhla ka tafula ra nsuku wo tenga, naswona ku ni swo tlhoma timboni swa nsuku ni timboni ta swona to voninga madyambu man’wana ni man’wana; hikuva hi endla ntirho wa Yehovha Xikwembu xa hina, kambe n’wina mi n’wi siyile.
12  Maswivo, hina hi rhangeriwe hi Xikwembu xa ntiyiso xi ri ni vaprista va xona ni timhalamhala to tivisa mukhosi wa nyimpi ku lwa na n’wina. N’wina vana va Israyele, mi nga tshuki mi lwa na Yehovha Xikwembu xa vatata wa n’wina, hikuva a mi nge humeleli.”
13  Loko ku ri Yerobuwamu, a rhumela vanhu va tumbelela ematlhelo leswaku va ta endzhaku ka vona, kutani va va emahlweni ka Yuda naswona lava va tumbeleleke va ta endzhaku ka vona.
14  Loko vanhu va Yuda va hundzuluka, waswivo, a ku ri ni nyimpi emahlweni ni le ndzhaku. Va sungula ku huwelela Yehovha, vaprista va ri karhi va ti pfumisa ngopfu timhalamhala.
15  Vavanuna va Yuda va ba hungwe ra nyimpi. Kuteloko vanhu va Yuda va be hungwe ra nyimpi, hiloko Xikwembu xa ntiyiso xi hlula Yerobuwamu ni tiko hinkwaro ra Israyele emahlweni ka Abiya na Yuda.
16  Vana va Israyele va baleka emahlweni ka Yuda, kutani Xikwembu xi va nyiketa evokweni ra vona.
17  Abiya ni vanhu vakwe va dlaya vanhu vo tala; lava va dlayiweke va Israyele va hambeta va wa, vavanuna lava va hlawuriweke va 500 000.
18  Kutani vana va Israyele va tsongahatiwile hi nkarhi wolowo, kambe vana va Yuda va vonaka va tlakukile hikuva a va titshege hi Yehovha Xikwembu xa vatata wa vona.
19  Abiya a hambeta a hlongorisa Yerobuwamu, a n’wi tekela miti, ku nga Bethele ni swimitana leswi swi titshegeke ha wona, na Yexana ni swimitana leswi swi titshegeke ha wona, na Efurayini ni swimitana leswi swi titshegeke ha wona.
20  Yerobuwamu a nga ha vanga na matimba emasikwini ya Abiya; kambe Yehovha u n’wi twise ku vava, lerova a fa.
21  Abiya a ya emahlweni a va ni matimba. Hi ku famba ka nkarhi a tikumela vasati va 14, a va tata wa vana va majaha va 22 ni va vanhwanyana va 16.
22  Timhaka letin’wana ta Abiya, tindlela takwe ni marito yakwe, swi tsariwile enhlamuselweni ya muprofeta Ido.
14  Eku heteleleni Abiya a etlela ni vatata wakwe, va n’wi lahla eMutini wa Davhida; Asa n’wana wakwe a sungula ku fuma ematshan’weni ya yena. Emasikwini yakwe tiko a ri kavanyetiwanga ku ringana malembe ya khume.
2  Asa a endla leswinene ni leswi swi lulameke ematihlweni ya Yehovha Xikwembu xakwe.
3  Hiloko a susa tialitari timbe ni tindhawu leti tlakukeke, a hahlula tinsika to kwetsima ni ku tsema timhandzi to kwetsima.
4  Ku tlula kwalaho, a byela Yuda leswaku a lavisisa Yehovha Xikwembu xa vatata wa vona ni ku endla nawu ni xileriso.
5  Hiloko a susa tindhawu leti tlakukeke ni swo tlhandleka murhi wa risuna emitini hinkwayo ya Yuda; mfumo wu ye emahlweni wu nga kavanyetiwi emahlweni ka yena.
6  A ya emahlweni a aka miti yo tiya eYuda, hikuva tiko a ri nga kavanyetiwi; naswona a ku nga ri na nyimpi leyi langutaneke na yena emalembeni lawa, hikuva Yehovha a a n’wi wisisile.
7  Hiloko a byela Yuda a ku: “A hi akeni miti leyi, hi endla marhangu ni swihondzo ematlhelo hinkwawo, tinyangwa leti phindhiweke kambirhi ni swigogo. Ha ha ri ni ndhawu, hikuva hi lavisise Yehovha Xikwembu xa hina. Hi lavisisile, naswona u hi wisisile ematlhelo hinkwawo.” Hiloko va aka, kutani va humelela.
8  Asa a va ni vandla ra nyimpi ra vanhu va 300 000 va Yuda, leri khomaka xitlhangu lexikulu ni tlhari. Eka Benjamini lava va khomaka xitlhangu lexitsongo ni ku kunga vurha a va ri 280 000. Lava hinkwavo a ku ri vavanuna va vurhena, va matimba.
9  Endzhaku Zara lowa Muetiyopiya a huma ku ya lwa na vona a ri ni vandla ra nyimpi ra vavanuna va miliyoni ni makalichi ya 300, a famba ku ya fika eMarixa.
10  Kutani Asa a huma ku ya lwa na yena, va lungheka exivandleni xa nyimpi enkoveni wa Zefata eMarixa.
11  Asa a sungula ku vitana Yehovha Xikwembu xakwe, a ku: “Oho Yehovha, loko u pfuna, a swi vuli nchumu leswaku va tele kumbe i vanhu lava nga riki na matimba. Hi pfune, Wena Yehovha Xikwembu xa hina, hikuva hi titshege hi wena, naswona hi te hi vito ra wena ku lwa ni ntshungu lowu. Oho Yehovha, u Xikwembu xa hina. U nga tshuki u pfumelela munhu wa nyama a va ni matimba ku lwa na wena.”
12  Hiloko Yehovha a hlula Vaetiyopiya emahlweni ka Asa ni le mahlweni ka Yuda, Vaetiyopiya va baleka.
13  Asa ni vanhu lava a a ri na vona va hambeta va va hlongorisa ku ya fika eGerara, vanhu va Vaetiyopiya va hambeta va wa kukondza ku nga ha sali munhu la hanyaka eka vona; hikuva a va tshovelelekile emahlweni ka Yehovha ni le mahlweni ka nxaxa wakwe. Endzhaku ka sweswo va teka swilo swo tala ngopfu leswi phangiweke.
14  Ku tlula kwalaho, va hlasela miti hinkwayo leyi rhendzeleke Gerara, hikuva ku chava Yehovha a ku yi wele henhla; kutani va phanga miti hinkwayo, hikuva a ku ri ni swo tala swo swi phanga eka yona.
15  Va hlasele ni mintsonga leyi nga ni swifuwo lerova va teka mintlhambi yo tala ngopfu ni tikamela va swi yisa evukhumbini, endzhaku ka sweswo va vuyela eYerusalema.
29  Hezekiya u ve hosi a ri ni malembe ya 25, naswona u fume malembe ya 29 eYerusalema. Vito ra mana wakwe a ku ri Abiya n’wana wa Zakariya.
2  A hambeta a endla leswi lulameke ematihlweni ya Yehovha, hi ku landza hinkwaswo leswi Davhida kokwa wakwe a swi endleke.
3  Yena, elembeni ro sungula ra ku fuma kakwe, en’hwetini yo sungula, a pfula tinyangwa ta yindlu ya Yehovha kutani a sungula ku ti lunghisa.
4  Hiloko a tisa vaprista ni Valevhi, a va hlengeleta endhawini leyi pfulekeke etlhelo ra le vuxeni.
5  A ku eka vona: “Ndzi yingiseni, n’wina Valevhi. Sweswi tihlawulekiseni mi hlawulekisa ni yindlu ya Yehovha Xikwembu xa vatata wa n’wina, mi humesa nchumu lowu nga tengangiki endhawini yo kwetsima.
6  Hikuva vatatana va endle hi ndlela leyi nga tshembekangiki ni ku endla swo biha ematihlweni ya Yehovha Xikwembu xa hina, lerova va n’wi tshika va hundzuluxa xikandza xa vona xi suka etabernakeleni ya Yehovha, va yi fularhela.
7  Va tlhele va pfala tinyangwa ta rikupakupa, va tima timboni, a va wu hisanga murhi wa risuna, a va xi nyikelanga xitlhavelo xo hisiwa eka Xikwembu xa Israyele endhawini yo kwetsima.
8  Ku hlundzuka ka Yehovha ku va ehenhla ka Yuda na Yerusalema, lerova a va endla nchumu lowu rhurhumerisaka, nchumu lowu hlamariwaka ni lowu vangelaka ku biwa ka noti, hilaha mi swi vonaka hakona hi mahlo ya n’wina.
9  Maswivo, vatata wa hina va we hi banga, ni vana va hina va majaha ni va vanhwanyana ni vasati va hina a va ri evukhumbini hikwalaho ka leswi.
10  Sweswi swi le mbilwini ya mina ku endla ntwanano na Yehovha Xikwembu xa Israyele, leswaku ku hlundzuka kakwe lokukulu ku suka eka hina.
11  Sweswi vana vanga, mi nga tshuki mi wisa, hikuva hi n’wina lava Yehovha a mi hlawuleke leswaku mi yima emahlweni ka yena ni ku n’wi tirhela, ni ku ya emahlweni mi ri vatirheli vakwe ni lava va mbulukisaka xitlhavelo.”
12  Hiloko Valevhi va suka va yima, Mahata n’wana wa Amasayi na Yuwele n’wana wa Azariya wa vana va Vakohata; eka vana va Merari, Kixi n’wana wa Abidi na Azariya n’wana wa Yehaleli; eka Vagerixoni, Yowa n’wana wa Zima na Edeni n’wana wa Yowa;
13  eka vana va Elizafani, Ximri na Yewele; eka vana va Asafa, Zakariya na Mataniya;
14  eka vana va Hemani, Yehiyele na Ximeyi; eka vana va Yedutani, Xemaya na Uziyele.
15  Hiloko va hlengeleta vamakwavo, kutani va tihlawulekisa, va ta hi ku landza xileriso xa hosi emaritweni ya Yehovha, xa ku basisa yindlu ya Yehovha.
16  Vaprista va nghena endzeni ka yindlu ya Yehovha leswaku va basisa ni ku humesa thyaka hinkwaro leri va ri kumeke etempeleni ya Yehovha, va ri yisa exivaveni xa yindlu ya Yehovha. Hiloko Valevhi va ri amukela leswaku va ri humesela ehandle enkoveni wa Kedroni.
17  Kutani va sungula ku hlawulekisa esikwini ro sungula ra n’hweti yo sungula, hi siku ra vunhungu ra n’hweti va fika erikupakupeni ra Yehovha; va hlawulekisa yindlu ya Yehovha ku ringana masiku ya nhungu, va heta hi siku ra vu-16 ra n’hweti yo sungula.
18  Endzhaku ka sweswo va ta endzeni eka Hezekiya lo-​wa hosi, va ku: “Hi basise yindlu ya Yehovha hinkwayo, alitari ya gandzelo ro hisiwa ni swingolongondzwana swa yona hinkwaswo, ni tafula ra swinkwa leswi tlhandlakaneke ni swingolongondzwana swa rona hinkwaswo.
19  Hi lunghiselele swingolongondzwana hinkwaswo leswi Hosi Akazi a swi suseke swi nga ha tirhisiwi hi nkarhi wa ku fuma kakwe hikwalaho ko pfumala ku tshembeka kakwe, hi swi hlawulekisile; waswivo, swi le mahlweni ka alitari ya Yehovha.”
20  Hezekiya lowa hosi a pfuka nimpundzu swinene a hlengeleta tihosana ta muti, va tlhandlukela endlwini ya Yehovha.
21  Hiloko va fika va tisa tinkunzi ta nkombo ni makhuna ya nkombo ni swinyimpfana swa xinuna swa nkombo ni swiphongo swa nkombo swi va gandzelo ra xidyoho ra mfumo ni ra vukwetsimelo ni ra Yuda. Kutani a byela vana va Aroni lava va vaprista leswaku va swi nyikela ehenhla ka alitari ya Yehovha.
22  Kutani va tlhava tihomu, vaprista va amukela ngati, va xuva ehenhla ka alitari ha yona; endzhaku ka swona va tlhava makhuna va xuva ehenhla ka alitari hi ngati, va tlhava swinyimpfana swa xinuna, va xuva ehenhla ka alitari hi ngati.
23  Kutani va tshineta swiphongo swa gandzelo ra xidyoho ekusuhi, emahlweni ka hosi ni nhlengeletano, va tlhandleka mavoko ehenhla ka swona.
24  Vaprista va swi tlhava, va endla gandzelo ra xidyoho hi ngati ya swona ehenhla ka alitari, ku kombela leswaku tiko hinkwaro ra Israyele ri rivaleriwa; hikuva hosi yi vule leswaku gandzelo ro hisiwa ni gandzelo ra xidyoho i ra tiko hinkwaro ra Israyele.
25  Hi nkarhi lowu fanaka, a yi veke Valevhi endlwini ya Yehovha, va ri ni swiphambati, va ri ni swichayachayana swa switende ni tiharipa, hi ku landza xileriso xa Davhida ni xa Gadi la vonaka swivono swa hosi, ni xa Natani lowa muprofeta, hikuva xileriso xa vaprofeta vakwe a xi huma evokweni ra Yehovha.
26  Kutani Valevhi va hambeta va yima va ri ni swichayachayana swa Davhida, ni vaprista va ri ni timhalamhala.
27  Hiloko Hezekiya a vula leswaku ku nyikeriwa xitlhavelo xo hisiwa ealitarini; hi nkarhi lowu gandzelo ro hisiwa ri sunguriweke ha wona, ku sungule risimu ra Yehovha ni timhalamhala, ehansi ka nkongomiso wa swichayachayana swa Davhida hosi ya Israyele.
28  Nhlengeletano hinkwayo a yi nkhinsama loko risimu ri pfuma ni timhalamhala ti yimbiwa—va endla leswi ku fikela loko gandzelo ro hisiwa ri herile.
29  Hi ku hatlisa loko va heta ku ri nyikela, hosi ni hinkwavo lava va kumekeke va ri na yona va korhama, va tiwisela ehansi.
30  Hezekiya lowa hosi ni tihosana, va byela Valevhi leswaku va dzunisa Yehovha hi marito ya Davhida na Asafa la vonaka swivono. Hiloko va sungula ku dzunisa va tsakile, va hambeta va nkhinsama, va tiwisela ehansi.
31  Eku heteleleni, Hezekiya a hlamula a ku: “Sweswi mi tate voko ra n’wina hi matimba hikwalaho ka Yehovha. Tshinelani mi tisa switlhavelo ni switlhavelo swo nkhensa endlwini ya Yehovha.” Nhlengeletano yi sungula ku tisa switlhavelo ni switlhavelo swo nkhensa, ni un’wana ni un’wana la swi rhandzaka embilwini, a tisa magandzelo yo hisiwa.
32  Nhlayo ya magandzelo yo hisiwa lawa nhlengeletano yi ma tiseke ma va tihomu ta 70, makhuna ya 100, swinyimpfana swa xinuna swa 200—hinkwaswo leswi swi ri magandzelo yo hiseriwa Yehovha;
33  ni magandzelo yo kwetsima, tihomu ta 600 ni tinyimpfu ta 3 000.
34  A ku ri vaprista ntsena lava a va ri vatsongo, a va nga swi koti ku yevula magandzelo yo hisiwa hinkwawo. Kutani vamakwavo ku nga Valevhi, va va pfuna ku fikela loko ntirho wu herile ni vaprista va tihlawulekisile, hikuva Valevhi a va ri ni mbilu yo lulama swinene ku tlula vaprista leswaku va tihlawulekisa.
35  Ni magandzelo yo hisiwa a ma tele ngopfu, ma ri ni mafurha ya switlhavelo swa xinakulobye ni magandzelo ya swakunwa lawa ma nga ya magandzelo yo hisiwa. Ntirho wa yindlu ya Yehovha wu lunghiseleriwe hi ndlela yoleyo.
36  Hiloko Hezekiya ni vanhu hinkwavo va tsaka hikwalaho ka leswi Xikwembu xa ntiyiso xi endleleke vanhu malunghiselelo, hikuva mhaka leyi yi endleke hi xitshuketa.
19  Kutani Yehoxafati hosi ya Yuda a tlhelela hi ku rhula endlwini yakwe eYerusalema.
2  Yehu n’wana wa Hanane la vonaka swivono a ya emahlweni a ku eka Hosi Yehoxafati: “Xana ku fanele ku pfuniwa vo homboloka, xana u fanele u rhandza lava va vengaka Yehovha? Hikwalaho ka leswi Yehovha u ku hlundzukerile.
3  Nilokoswiritano, ku ni swilo leswinene leswi kumiweke eka wena, hikuva u suse timhandzi to kwetsima hinkwato etikweni, naswona u lunghiselele mbilu ya wena leswaku yi lavisisa Xikwembu xa ntiyiso.”
4  Yehoxafati a hambeta a tshama eYerusalema; a sungula ku huma nakambe exikarhi ka vanhu eBera-xeba ku ya endhawini ya tintshava ya Efrayimi, leswaku a va vuyisela eka Yehovha Xikwembu xa vatata wa vona.
5  A veka vaavanyisi etikweni hinkwaro, emitini hinkwayo leyi tiyisiweke ya Yuda, muti ni muti.
6  A byela vaavanyisi a ku: “Vonani leswi mi nga ta swi endla, hikuva a mi avanyiseli munhu, kambe mi avanyisela Yehovha; naswona yena u na n’wina emhakeni ya vuavanyisi.
7  Ku chava Yehovha a ku ve ehenhla ka n’wina sweswi. Xiyani mi teka goza, hikuva eka Yehovha Xikwembu xa hina a xi kona lexi nga lulamangiki kumbe rihlawulo kumbe ku amukela xifumbarheriso.”
8  Yehoxafati u veke Valevhi ni vaprista van’wana eYerusalema ni varhangeri van’wana va tindlu ta vatatana va Israyele leswaku va avanyisela Yehovha, va avanyisa ni milandzu ya vaaki va Yerusalema.
9  Ku tlula kwalaho, a va lerisa, a ku: “Leswi hi swona leswi mi faneleke mi swi endla ku kombisa ku chava Yehovha hi ku tshembeka ni hi mbilu leyi hetisekeke.
10  Loko ku ri nandzu wun’wana ni wun’wana lowu nga ta ta eka n’wina wa vamakwenu lava va tshamaka emitini ya vona, lowu wu khumbaka ku halatiwa ka ngati, lowu wu khumbaka nawu ni xileriso ni swikongomiso ni swiboho swa vuavanyisi, mi fanele mi va lemukisa leswaku va nga n’wi endleli xihoxo Yehovha, leswaku ku hlundzuka ku nga tshuki ku va kona ehenhla ka n’wina ni le henhla ka vamakwenu. Leyi hi yona ndlela leyi mi faneleke mi endla ha yona leswaku mi nga tivangeli nandzu.
11  Maswivo, hi loyi Amariya muprista lonkulu loyi a nga ehenhla ka n’wina eka mhaka yin’wana ni yin’wana ya Yehovha; na Zebadiya n’wana wa Iximayele murhangeri wa yindlu ya Yuda malunghana ni mhaka yin’wana ni yin’wana ya hosi; Valevhi i tindhuna, va kona eka n’wina. Vanani ni matimba mi teka goza, Yehovha a a ve ni leswi swi nga swinene.”
24  Yehowaxi a a ri ni malembe ya nkombo hi vukhale loko a sungula ku fuma, u fume malembe ya 40 eYerusalema. Vito ra mana wakwe a ku ri Sibhiya la humaka eBera-xeba.
2  Yehowaxi a hambeta a endla leswi lulameke ematihlweni ya Yehovha emasikwini hinkwawo ya Yoyada lowa muprista.
3  Yoyada a n’wi kumela vasati vambirhi, kutani a va tata wa vana va majaha ni va vanhwanyana.
4  Endzhaku ka sweswo swi va embilwini ya Yehowaxi leswaku a pfuxeta yindlu ya Yehovha.
5  Hiloko a hlengeleta vaprista ni Valevhi, a ku eka vona: “Humani mi ya emitini ya Yuda, mi hlengeleta mali etikweni hinkwaro ra Israyele leswaku mi lunghisa yindlu ya Xikwembu xa n’wina lembe ni lembe; loko ku ri n’wina, mi fanele mi endla hi ku hatlisa emhakeni leyi.” Valevhi a va endlanga hi ku hatlisa.
6  Kutani hosi yi vitana Yoyada lowa murhangeri, yi ku eka yena: “Ha yini u nga lavanga nhlamuselo ya Valevhi yo tisa xibalo xo hlawuleka lexi lerisiweke hi Muxe nandza wa Yehovha, ni xa nhlengeletano ya Israyele, xa ntsonga wa Vumbhoni xi huma eYuda ni le Yerusalema?
7  Loko ku ri Ataliya, wansati wo homboloka, vana vakwe a va tshove va nghena endlwini ya Xikwembu xa ntiyiso, va nyikele swilo hinkwaswo swo kwetsima swa le ndlwini ya Yehovha eka Vabali.”
8  Hiloko hosi yi humesa rito, kutani va endla bokisi, va ri veka ehandle ka nyangwa ya yindlu ya Yehovha.
9  Endzhaku ka sweswo va huwelela eYuda na Yerusalema leswaku ku tisiwa xibalo xo hlawuleka eka Yehovha lexi Muxe nandza wa Xikwembu xa ntiyiso a leriseke Israyele emananga leswaku ri xi tisa.
10  Tihosana hinkwato ni vanhu hinkwavo va sungula ku tsaka, kutani va hambeta va xi tisa ni ku xi hoxa ebokisini kukondza hinkwavo va nyikerile.
11  Hi nkarhi lowu faneleke a tisa bokisi leswaku ri hlayisiwa hi hosi ri ri evokweni ra Valevhi, hi ku hatlisa loko va vona leswaku a ku ri ni mali yo tala, matsalana wa hosi ni mulerisi wa muprista lonkulu a va fika, va chulula bokisi, va ri tlakusa va ri vuyisela endhawini ya rona. A va endla tano siku ni siku, lerova va hlengeleta mali yo tala.
12  Kutani hosi na Yoyada a va yi nyika lava a va endla ntirho wa ku tirhela endlwini ya Yehovha, va thola vatsemi va maribye ni lava tivaka ntirho wa mavoko leswaku va pfuxa yindlu ya Yehovha, ni lava va tirhaka hi nsimbi ni koporo leswaku va lunghisa yindlu ya Yehovha.
13  Lava va endlaka ntirho va sungula ku tirha, ntirho wa ku lunghisa wu ya emahlweni evokweni ra vona, eku heteleleni va yimisa yindlu ya Xikwembu xa ntiyiso hilaha pulani yi nga hakona, va yi tiyisa.
14  Hi ku hatlisa loko va hetile, va tisa mali hinkwayo emahlweni ka hosi na Yoyada, va endla swingolongondzwana swa yindlu ya Yehovha, swingolongondzwana swa vutirheli ni swa ku endla magandzelo ni swinwelo ni swingolongondzwana swa nsuku ni swa silivhere; va humesa switlhavelo swo hisiwa endlwini ya Yehovha nkarhi hinkwawo, emasikwini hinkwawo ya Yoyada.
15  Yoyada a dyuhala, a enerisekile hi malembe, hakatsongo-tsongo a fa, a ri ni malembe ya 130 hi vukhale loko a fa.
16  Va n’wi lahla eMutini wa Davhida swin’we ni tihosi, hikuva a a endle leswinene eIsrayele ni le ka Xikwembu xa ntiyiso ni le ka yindlu ya xona.
17  Endzhaku ka rifu ra Yoyada, tihosana ta Yuda ti fika, ti nkhinsamela hosi. Hi nkarhi wolowo hosi yi ti yingisa.
18  Hakatsongo-tsongo ti tshika yindlu ya Yehovha Xikwembu xa vatata wa tona, ti sungula ku tirhela timhandzi to kwetsima ni swifaniso swa hava, lerova Yuda na Yerusalema yi hlundzukeriwa hikwalaho ka nandzu wa tona.
19  A hambeta a rhuma vaprofeta exikarhi ka vona leswaku va va vuyisela eka Yehovha; va hambeta va nyikela vumbhoni lebyi kanetanaka na vona, kambe a va yingisanga.
20  Moya wa Xikwembu wu talela Zakariya n’wana wa Yoyada lowa muprista, lerova a suka a yima emahlweni ka vanhu, a ku eka vona: “Xikwembu xa ntiyiso xi te, ‘Ha yini mi tlula swileriso swa Yehovha, lerova mi tsandzeka ku humelela? Hikwalaho ka leswi mi siyeke Yehovha, na yena u ta mi tshika.’”
21  Eku heteleleni va n’wi bohela xikhiri, kutani va n’wi khandla hi maribye hi ku landza xileriso xa hosi exivaveni xa yindlu ya Yehovha.
22  Yehowaxi lowa hosi a nga wu tsundzukanga musa wa rirhandzu wa Yoyada tata wakwe lowu a n’wi kombeke wona, lerova a dlaya n’wana wakwe, loyi, loko a ri kusuhi ni ku fa, a nga te: “Yehovha a a teke goza, a rihisa.”
23  Eku heleni ka lembe vandla ra nyimpi ra Siriya ri fika ri ta n’wi hlasela, kutani ri sungula ku hlasela Yuda na Yerusalema. Hiloko va herisa tihosana hinkwato ta tiko exikarhi ka vanhu, hinkwaswo leswi va swi phangeke va swi rhumela eka hosi ya Damaska.
24  Hikuva vandla ra nyimpi ra Vasiriya ri hlasele ri ri ritsongo, kambe Yehovha a nyiketa vandla ra nyimpi ro tala ngopfu evokweni ra rona, hikuva va siye Yehovha Xikwembu xa vatata wa vona; va avanyise Yehowaxi.
25  Loko va suka eka yena (hikuva va n’wi siye a ri ni swifo swo tala), malandza yakwe ma n’wi khira hikwalaho ka ngati ya vana va Yoyada lowa muprista; ma n’wi dlaya a ri exitshan’weni xakwe, kutani a fa. Hiloko va n’wi lahla eMutini wa Davhida, kambe a va n’wi lahlanga eswilahlweni swa tihosi.
26  Lava hi vona va nga n’wi khira: Zabada n’wana wa Ximeyata lowa Muamone na Yohozabadi n’wana wa Ximriti lowa Mumowabu.
27  Loko ku ri vana vakwe ni ku avanyisiwa ka yena lokukulu, ni ku simekiwa ka yindlu ya Xikwembu xa ntiyiso, swi tsariwile enhlamuselweni ya Buku ya Tihosi. Amaziya n’wana wakwe a sungula ku fuma ematshan’weni ya yena.
5  Eku heteleleni ntirho hinkwawo lowu Solomoni a a fanele a wu endla malunghana ni yindlu ya Yehovha wu hela, kutani Solomoni a sungula ku nghenisa swilo leswi Davhida tata wakwe a swi endleke swi kwetsima; a nghenisa silivhere, nsuku ni swingolongondzwana hinkwaswo exumeni xa yindlu ya Xikwembu xa ntiyiso.
2  Hi wona nkarhi lowu ha wona Solomoni a hlengeleteke vakulukumba va Israyele, varhangeri hinkwavo va tinyimba, tindhuna ta tindlu ta vatatana ta vana va Israyele eYerusalema, leswaku ku humesiwa areka ya ntwanano wa Yehovha eMutini wa Davhida, ku nga Siyoni.
3  Hiloko vavanuna hinkwavo va Israyele va hlengeletana eka hosi enkhubyeni wa n’hweti ya vunkombo.
4  Kutani vakulukumba hinkwavo va Israyele va fika, Valevhi va sungula ku rhwala Areka.
5  Hiloko va fika va tlhandlukisa Areka ni ntsonga wa nhlangano ni swingolongondzwana hinkwaswo swo kwetsima leswi a swi ri entsongeni. Vaprista, ku nga Valevhi va swi humesa.
6  Kutani Hosi Solomoni ni nhlengeletano hinkwayo ya Vaisrayele lava a va hlangana na yena hilaha va twaneke hakona, a va ri emahlweni ka Areka va endla switlhavelo hi tinyimpfu ni tihomu leti a ti nga hlayeki hi ku tala.
7  Hiloko vaprista va nghenisa areka ya ntwanano wa Yehovha endhawini ya yona, ekamareni ra le ndzeni-ndzeni ra yindlu, eNdhawini yo Kwetsima Ngopfu, ehansi ka timpapa ta makerubu.
8  Makerubu a ma tshama ma phurumule timpapa ta wona ehenhla ka ndhawu ya Areka lerova makerubu a ma funengete Areka ni tinsika ta yona ku suka ehenhla.
9  Kambe tinsika a ti lehile lerova makumu ya tinsika a ma vonaka loko u ri eNdhawini yo Kwetsima, emahlweni ka kamara ra le ndzeni-ndzeni, kambe a ti nga vonaki ehandle, ta ha ri kwalaho ku fikela esikwini leri.
10  A ku nga ri na nchumu endzeni ka Areka loko ku nga ri swiphepherhele swimbirhi leswi Muxe a nyikiweke swona eHorebe, loko Yehovha a endla ntwanano ni vana va Israyele loko va huma aEgipta.
11  Kuteloko vaprista va huma endhawini yo kwetsima (hikuva loko ku ri vaprista hinkwavo lava a va ta kumeka, a va ta tihlawulekisa—a ku nga ri na xilaveko xa leswaku va tikarhata hi mintlawa);
12  ni Valevhi lava a va ri vayimbeleri lava a va ri va vona hinkwavo, va Asafa, va Hemani, va Yedutani ni va vana va vona ni va vamakwavo lava a va ambale lapi ro vevuka, va ri ni swiphambati ni swichayachayana swa switende ni tiharipa, a va yime evuxeni bya alitari va ri ni vaprista va 120 lava va yimbaka timhalamhala;
13  hi ku hatlisa loko vayimbi va timhalamhala ni vayimbeleri va hlanganile swin’we ku humesa mpfumawulo wun’we wo dzunisa ni ku nkhensa Yehovha, ni hi ku hatlisa loko va tlakuse mpfumawulo hi timhalamhala ni hi swiphambati ni hi swichayachayana swa risimu ni ku dzunisa Yehovha, “hikuva hi lonene, ni musa wakwe wa rirhandzu i wa hilaha ku nga riki na makumu,” yindlu yi tala papa, yona yindlu ya Yehovha,
14  naswona vaprista a va nga swi koti ku yima va tirhela hikwalaho ka papa leri; hikuva ku vangama ka Yehovha a ku tate yindlu ya Xikwembu xa ntiyiso.
36  Kutani vanhu va tiko va teka Yowohazi n’wana wa Yosiya va n’wi endla hosi eYerusalema ematshan’weni ya tata wakwe.
2  Yowohazi a a ri ni malembe ya 23 hi vukhale loko a sungula ku fuma, u fume tin’hweti tinharhu eYerusalema.
3  Hambiswiritano, hosi ya Egipta yi n’wi susile eYerusalema, yi rihisa tiko titalenta ta silivhere ta 100 ni talenta ya nsuku.
4  Hosi ya Egipta yi tlhela yi endla Eliyakimi makwavo a va hosi ya Yuda na Yerusalema, yi cinca vito rakwe ku va Yoyakimi; kambe Neko u teke Yowohazi makwavo a n’wi tisa aEgipta.
5  Yoyakimi a a ri ni malembe ya 25 hi vukhale loko a sungula ku fuma, u fume malembe ya 11 eYerusalema; a ya emahlweni a endla swo biha ematihlweni ya Yehovha Xikwembu xakwe.
6  Nebukadnetsara hosi ya Babilona u n’wi terile a ta n’wi boha hi tinketana timbirhi ta koporo leswaku a n’wi yisa eBabilona.
7  Nebukadnetsara u teke swingolongondzwana swin’wana swa yindlu ya Yehovha a swi yisa eBabilona, kutani a swi veka exigodlweni xakwe eBabilona.
8  Loko ku ri timhaka letin’wana ta Yoyakimi ni swilo swakwe leswi nyenyetsaka leswi a swi endleke ni leswi a a ta hehliwa ha swona, swi tsariwile eBukwini ya Tihosi ta Israyele na Yuda; Yoyakini n’wana wakwe a sungula ku fuma ematshan’weni ya yena.
9  Yoyakini a a ri ni malembe ya 18 hi vukhale loko a sungula ku fuma, u fume eYerusalema tin’hweti tinharhu ni masiku ya khume; a ya emahlweni a endla swo biha ematihlweni ya Yehovha.
10  Eku sunguleni ka lembe, Hosi Nebukadnetsara a rhumela vanhu leswaku va n’wi tisa eBabilona swin’we ni swilo leswi navelekaka swa yindlu ya Yehovha. Ku tlula kwalaho, a endla Sedekiyasi n’wana wa makwavo wa tata wakwe hosi ya Yuda na Yerusalema.
11  Sedekiyasi a a ri ni malembe ya 21 hi vukhale loko a sungula ku fuma, u fume eYerusalema malembe ya 11.
12  U hambete a endla leswo biha ematihlweni ya Yehovha Xikwembu xakwe. A nga titsongahatanga eka Yeremiya lowa muprofeta hilaha Yehovha a a lerise hakona.
13  U tlhele a xandzukela na Hosi Nebukadnetsara, loyi a n’wi hlambanyiseke hi Xikwembu; a hambeta a sihalarisa nhamu yakwe ni ku nonon’hwisa mbilu yakwe leswaku a nga tlheleli eka Yehovha Xikwembu xa Israyele.
14  Hambi ku ri tindhuna hinkwato ta vaprista ni vanhu va endle hi ndlela yo pfumala ku tshembeka hi mpimo lowukulu, hi ku landza swilo hinkwaswo swo nyenyetsa swa matiko, lerova va nyamisa yindlu ya Yehovha leyi a a yi hlawulekisile eYerusalema.
15  Yehovha Xikwembu xa vatata wa vona a hambeta a va rhumela varhumiwa vakwe ku va sola, hi ku phindha-​phindha, hikuva u tsetselele vanhu vakwe ni vutshamo byakwe.
16  Kambe a va ya emahlweni va monya varhumiwa va Xikwembu xa ntiyiso ni ku ma langutela ehansi marito yakwe ni ku vungunya vaprofeta vakwe, kukondza vukarhi bya Yehovha byi wela vanhu vakwe, ku nga ha vi na ku tshunguriwa.
17  Hiloko a va tisela hosi ya Vakalidiya, leyi yi dlayeke majaha ya vona hi banga endlwini ya vukwetsimelo bya vona, a yi va tsetselelanga, jaha kumbe nhwana, la kuleke kumbe la hlakaleke. Hinkwavo U va nyikete evokweni ra yona.
18  Swingolongondzwana hinkwaswo, leswikulu ni leswitsongo, swa yindlu ya Xikwembu xa ntiyiso ni xuma xa yindlu ya Yehovha ni xuma xa hosi ni xa tihosana, hinkwaswo yi swi tise eBabilona.
19  Hiloko yi hisa yindlu ya Xikwembu xa ntiyiso ni ku hirimuxa rirhangu ra Yerusalema; yi swi hisa hi ndzilo swihondzo swa wona hinkwaswo swo tshama eka swona ni swilo swa wona leswi navelekaka, leswaku yi vanga ku onhaka.
20  Ku tlula kwalaho, yi teka lava va poneke banga yi va yisa evukhumbini eBabilona, va va malandza ya yona ni vana va yona, kukondza vuhosi bya Peresiya byi sungula ku fuma;
21  leswaku ku hetiseka rito ra Yehovha hi nomu wa Yeremiya, kukondza tiko ri hlayisa tisavata ta rona. Ri hlayise savata emasikwini hinkwawo lawa a ri pfumala vaaki, leswaku ku hela malembe ya 70.
22  Hi lembe ro sungula ra Korexe hosi ya Peresiya, leswaku ku hetiseka rito ra Yehovha leri teke hi nomu wa Yeremiya, Yehovha a pfuxa moya wa Korexe hosi ya Peresiya, leswaku a huwelela xirilo emfun’weni wakwe hinkwawo, ni ku tsala, a ku:
23  “Korexe hosi ya Peresiya u te, ‘Yehovha Xikwembu xa matilo u ndzi nyike mimfumo hinkwayo ya misava, naswona u ndzi lerise leswaku ndzi n’wi akela yindlu eYerusalema, leyi yi nga eYuda. Un’wana ni un’wana la nga kona exikarhi ka n’wina hinkwenu, Yehovha Xikwembu xakwe a a ve na yena. Hikwalaho a a tlhandluke.’”
15  Moya wa Xikwembu wu va ehenhla ka Azariya n’wana wa Odedi.
2  Hiloko a huma a ya emahlweni ka Asa, a ku eka yena: “Ndzi yingise, Wena Asa ni tiko ra Yuda hinkwaro na Benjamini! Yehovha u na n’wina ntsena loko n’wina mi ri na yena; naswona loko mi n’wi lavisisa, u ta endla leswaku n’wina mi n’wi kuma, kambe loko mi n’wi tshika, na yena u ta mi tshika.
3  Ma tele masiku lawa ha wona Israyele a ri nga ri na Xikwembu xa ntiyiso, a ri nga ri na muprista la dyondzisaka, a ri nga ri na Nawu.
4  Kambe loko emaxangwini ya vona va tlhelele eka Yehovha Xikwembu xa Israyele, va n’wi lava, u endle leswaku va n’wi kuma.
5  Eminkarhini yoleyo a ku nga ri na ku rhula eka loyi a humaka ni loyi a nghenaka, hikuva a ku ri ni mpfilumpfilu wo tala exikarhi ka vaaki hinkwavo va matiko.
6  A va pfotloseriwile, tiko ri pfotlosele tiko ni muti wu pfotlosele muti, hikuva Xikwembu xi va tshike va ri ni mpfilumpfilu hi maxangu ya mixaka hinkwayo.
7  N’wina, vanani ni xivindzi naswona mi nga tshiki mavoko ya n’wina ma lelemela, hikuva ku ni hakelo ya xiendlo xa n’wina.”
8  Hi ku hatlisa loko Asa a twa marito lawa ni vuprofeta bya Odedi lowa muprofeta, a va ni xivindzi, a endla leswaku swilo leswi nyenyetsaka swi nyamalala etikweni ra Yuda hinkwaro na Benjamini ni le mitini leyi a yi tekeke endhawini ya tintshava ya Efrayimi, ni ku pfuxa alitari ya Yehovha leyi a yi ri emahlweni ka rikupakupa ra Yehovha.
9  Hiloko a sungula ku hlengeleta tiko ra Yuda hinkwaro na Benjamini ni valuveri lava a va ri na vona ku suka aEfrayimi na Manase na Simiyoni, hikuva a va te eka yena va huma eIsrayele va tele ngopfu, loko va vona leswaku Yehovha Xikwembu xakwe u na yena.
10  Va hlengeletane eYerusalema hi n’hweti ya vunharhu ya lembe ra vu-15 ra ku fuma ka Asa.
11  Hiloko esikwini rero va nyikela xitlhavelo eka Yehovha hi swilo leswi va swi phangeke leswi va teke na swona, tihomu ta 700 ni tinyimpfu ta 7 000.
12  Ku tlula kwalaho, va nghenela ntwanano wa ku lavisisa Yehovha Xikwembu xa vatata wa vona hi timbilu ta vona hinkwato ni hi moya-xiviri wa vona hinkwawo;
13  leswaku mani na mani loyi a nga ta ka a nga n’wi lavisisi Yehovha Xikwembu xa Israyele, a dlayiwa, ku nga khathariseki leswaku hi lontsongo kumbe hi lonkulu, i wanuna kumbe i wansati.
14  Kutani va hlambanyela Yehovha hi rito lerikulu ni hi ku huwelela ka ku tsaka ni hi timhalamhala ni tinanga.
15  Hiloko tiko ra Yuda hinkwaro ri tsaka hikwalaho ka nchumu lowu hlambanyiweke; hikuva a va hlambanye hi mbilu ya vona hinkwayo ni ku n’wi lava hi ku tsaka loku heleleke, lerova a endla leswaku va n’wi kuma; Yehovha a ya emahlweni a va nyika ku rhula ematlhelo hinkwawo.
16  Hambi ku ri Maka kokwa wakwe wa xisati, Asa lowa hosi u n’wi susile leswaku a nga ha vi wansati la xiximiwaka, hikuva mhandzi yo kwetsima a a yi endlele xifaniso xa hava lexi nyenyetsaka; kutani Asa a tsema xifaniso xakwe xa hava lexi nyenyetsaka, a xi hlanhla, a xi hisa enkoveni wa Kedroni.
17  Tindhawu leti tlakukeke a ti nyamalalanga eIsrayele. I mbilu ya Asa ntsena leyi a yi hetisekile emasikwini yakwe hinkwawo.
18  Kutani a tisa swilo leswi endliweke swi va swo kwetsima hi tata wakwe ni swilo leswi endliweke swi va swo kwetsima hi yena n’wini, a swi nghenisa endlwini ya Xikwembu xa ntiyiso, silivhere, nsuku ni swingolongondzwana.
19  Loko ku ri nyimpi, a yi vanga kona ku ya fika elembeni ra vu-35 ra ku fuma ka Asa.
20  Endzhaku ka sweswo vana va Mowabu ni vana va Amone va ri ni van’wana va vana va Vaamonimi va fika ku ta lwa na Yehoxafati.
2  Kutani vanhu va fika va byela Yehoxafati, va ku: “Ku ni ntshungu lowukulu lowu wu ku hlaselaka, lowu humaka ekusuhi ni lwandle, ku suka aEdomu; wu le Hasasoni-tamara, hileswaku, aEni-gedi.”
3  Hiloko Yehoxafati a chava, a veka xikandza xakwe ku lava Yehovha. Kutani a huwelela ku titsona swakudya eka tiko ra Yuda hinkwaro.
4  Lava va nga eYuda va hetelela va hlengeletanile leswaku va vutisa Yehovha. Ni lava va nga emitini hinkwayo ya Yuda va ta ku ta vutisa Yehovha.
5  Kutani Yehoxafati a suka a yima enhlengeletanweni ya Yuda ni ya Yerusalema endlwini ya Yehovha emahlweni ka xivava lexintshwa,
6  a ku: “Oho Yehovha Xikwembu xa vatatana, xana a wu Xikwembu ematilweni, xana a wu lawuli mimfumo hinkwayo ya matiko, xana evokweni ra wena a ku na matimba ni ntamu, ku nga ri na un’we la nga vaka ni xivindzi xo lwa na wena?
7  Xana wena, Wena Xikwembu xa hina, a wu va hlongolanga vaaki va tiko leri emahlweni ka vanhu va wena va Israyele kutani u ri nyika mbewu ya Abrahama, murhandziwa wa wena hilaha ku nga riki na makumu?
8  Kutani va tshama eka yona, va akela vukwetsimelo bya vito ra wena eka yona, va ku,
9  ‘Loko ho weriwa hi khombo, banga, vuavanyisi byo biha kumbe ntungu kumbe ndlala, a hi yimeni emahlweni ka yindlu leyi ni le mahlweni ka wena (hikuva vito ra wena ri le ndlwini leyi), leswaku hi kombela mpfuno eka wena leswaku hi huma emaxangwini, u yingisa ni ku ponisa.’
10  Hi lava vana va Amone na Mowabu ni ndhawu ya tintshava ya Seyiri, lava u nga n’wi pfumelelangiki Israyele leswaku a va hlasela loko a huma etikweni ra Egipta, kambe yena u va fularherile, a nga va lovisanga,
11  ina, va hi hakela hi ku fika va hi hlongola endzhakeni ya wena leyi u endleke leswaku yi va ya hina.
12  Oho Xikwembu xa hina, xana a wu nge va avanyisi? Hikuva hina a hi na matimba emahlweni ka ntshungu lowu lowukulu lowu wu taka ku ta lwa na hina; hina a hi swi tivi leswi hi faneleke hi swi endla, kambe mahlo ya hina ma le ka wena.”
13  Enkarhini wolowo hinkwawo, vanhu va Yuda a va yime emahlweni ka Yehovha, hambi ku ri tincece ta vona, vasati va vona ni vana va vona va majaha.
14  Loko ku ri Yahaziyele n’wana wa Zakariya, n’wana wa Benaya, n’wana wa Yeyiyele, n’wana wa Mataniya lowa Mulevhi wa vana va Asafa, moya wa Yehovha wu va ehenhla ka yena exikarhi ka nhlengeletano.
15  Hiloko a ku: “Yingisani, n’wina tiko ra Yuda hinkwaro na n’wina vaaki va Yerusalema na Hosi Yehoxafati! Yehovha u mi byele a ku, ‘Mi nga tshuki mi chava kumbe ku chavisiwa hi ntshungu lowu lowukulu; hikuva nyimpi a hi ya n’wina, kambe i ya Xikwembu.
16  Rhelelani mundzuku mi ya lwa na vona. Maswivo, va ta humelela hi ndlela ya Sisi; kunene mi ta va kuma emakumu ka nkova emahlweni ka mananga ya Yeruwele.
17  Sweswi a mi nge lwi. Yimani, mi nga tsekatseki, mi vona loko Yehovha a mi ponisa. Wena Yuda na Yerusalema, mi nga tshuki mi chava kumbe ku tshukisiwa. Humani mundzuku mi ya lwa na vona, Yehovha u ta va na n’wina.’”
18  Xikan’we-kan’we Yehoxafati a nkhinsama xikandza xa yena xi langute ehansi, tiko ra Yuda hinkwaro ni vaaki va Yerusalema va wela emahlweni ka Yehovha leswaku va nkhinsamela Yehovha.
19  Kutani Valevhi va vana va Vakohata ni va vana va Vakora va suka va yima leswaku va dzunisa Yehovha Xikwembu xa Israyele hi rito lerikulu ngopfu.
20  Va pfuka nimpundzu swinene va ya emananga ya Tekowa. Loko va ri karhi va huma, Yehoxafati a yima, a ku: “Ndzi yingiseni, Wena Yuda na n’wina vaaki va Yerusalema! Kombisani ripfumelo eka Yehovha Xikwembu xa n’wina leswaku mi hanya nkarhi wo leha swinene. Kombisani ripfumelo eka vaprofeta vakwe, mi humelela.”
21  Ku tlula kwalaho, a boha makungu ni vanhu, a yimisa vayimbeleri emahlweni ka Yehovha ni lava va dzunisaka va tisasekisile hi swiambalo swo kwetsima loko va huma emahlweni ka vavanuna lava va hlomeke, va ku: “Dzunisani Yehovha, hikuva musa wakwe wa rirhandzu i wa hilaha ku nga riki na makumu.”
22  Hi nkarhi wolowo va sunguleke ha wona ku ba nkulungwana ni ku dzunisa, Yehovha a veka vavanuna va tumbelela vana va Amone, eMowabu ni le ndhawini ya tintshava ya Seyiri, lava a va huma eYuda, hiloko va tlhavana.
23  Kutani vana va Amone na Mowabu va yima ku lwa ni vaaki va le ndhawini ya tintshava ya Seyiri leswaku va va nyikela endzovisweni ni ku va herisa; hi ku hatlisa loko va hetile hi vaaki va Seyiri, va pfuna un’wana ni un’wana ku lovisa warikwavo.
24  Kambe loko ku ri Yuda, ri fika eka xihondzo xo rindza xa le mananga. Loko va hundzuluxela swikandza swa vona entshungwini, waswivo, mintsumbu ya vona a yi wele emisaveni ku nga ri na loyi a balekaka.
25  Kutani Yehoxafati ni vanhu vakwe va va phangela, exikarhi ka vona va kuma nhundzu yo tala ni swiambalo ni swilo leswi navelekaka; va va tekela ku fikela loko va nga ha swi koti ku swi rhwala. Va va phangele ku ringana masiku manharhu, hikuva a swi tele.
26  Hi siku ra vumune va hlengeletana erivaleni ra le hansi ra Beraka, va dzunisa Yehovha kwalaho. Hi yona mhaka leyi va thyeke ndhawu yoleyo vito va ku i Rivala ra le Hansi ra Beraka—ku fikela namuntlha.
27  Kutani vanhu hinkwavo va Yuda na Yerusalema va tlhela, va rhangeriwe hi Yehoxafati, va tlhelela eYerusalema va tsakile, hikuva Yehovha u va tsakisile eka valala va vona.
28  Hiloko va fika eYerusalema va ri ni swichayachayana swa switende ni tiharipa ni timhalamhala, va nghena endlwini ya Yehovha.
29  Ku chava Xikwembu ku va ehenhla ka mimfumo hinkwayo ya matiko loko yi twa leswaku Yehovha u lwe ni valala va Israyele.
30  Kutani ndhawu leyi lawuriwaka hi Yehoxafati a yi kavanyetiwanga, Xikwembu xa yena xi hambeta xi n’wi wisisa matlhelo hinkwawo.
31  Yehoxafati a ya emahlweni a fuma Yuda. A a ri ni malembe ya 35 hi vukhale loko a sungula ku fuma, naswona u fume eYerusalema malembe ya 25. Vito ra mana wakwe a ku ri Azuba n’wana wa Xilihi.
32  A hambeta a famba endleleni ya Asa tata wakwe, a nga hambukanga eka yona, eku endleni ka leswi lulameke ematihlweni ya Yehovha.
33  I tindhawu leti tlakukeke ntsena leti nga nyamalalangiki; naswona vanhu a va nga si lunghisa mbilu ya vona eka Xikwembu xa vatata wa vona.
34  Loko ku ri timhaka letin’wana ta Yehoxafati, to sungula ni to hetelela, ti tsariwile exikarhi ka marito ya Yehu n’wana wa Hanane, lawa ma nghenisiweke eBukwini ya Tihosi ta Israyele.
35  Endzhaku ka leswi, Yehoxafati lowa hosi ya Yuda a a tirhisana na Ahaziya hosi ya Israyele, la endleke swo homboloka.
36  Kutani a tirhisana na yena ku endla swikepe leswi nga ta ya eTaraxixi, va endla swikepe aEsiyoni-gebere.
37  Kambe, Eliyezere n’wana wa Dodavhahu wa Marexa a profeta malunghana na Yehoxafati, a ku: “Leswi u tirhisaneke na Ahaziya, kunene Yehovha u ta mbundzumuxa mintirho ya wena.” Hiloko swikepe swi tshoveka, a va vanga ni ntamu wo ya eTaraxixi.
1  Kutani Solomoni n’wana wa Davhida a ya emahlweni a kuma ntamu evuhosini byakwe, Yehovha Xikwembu xakwe a a ri na yena, a hambeta a n’wi endla lonkulu ngopfu.
2  Solomoni a vula rito eka tiko hinkwaro ra Israyele, eka tindhuna ta magidi ni ta madzana ni le ka vaavanyisi ni le ka tindhuna ta tiko hinkwaro ra Israyele, varhangeri va tindlu ta vatatana.
3  Hiloko Solomoni ni nhlengeletano hinkwayo leyi a yi ri na yena va ya endhawini leyi tlakukeke leyi a yi ri eGibiyoni; hikuva ntsonga wa nhlangano wa Xikwembu xa ntiyiso a wu ri kwalaho, lowu Muxe nandza wa Yehovha a wu endleke emananga.
4  Hambiswiritano, Davhida u teke areka ya Xikwembu xa ntiyiso eKiriyati-yeyarimi a yi yisa endhawini leyi Davhida a yi lunghiseleleke yona, hikuva a a yi dzimele ntsonga eYerusalema.
5  Kutani alitari ya koporo leyi Bezalele n’wana wa Uri, n’wana wa Huru a yi endleke a yi vekiwe emahlweni ka tabernakela ya Yehovha; Solomoni ni nhlengeletano va kombela eka yona hi ku ya hi ntolovelo.
6  Hiloko Solomoni a endla magandzelo kwalaho emahlweni ka Yehovha ehenhla ka alitari ya koporo leyi a yi ri ya ntsonga wa nhlangano, kutani a humesa magandzelo yo hisiwa ya gidi ehenhla ka yona.
7  Evusikwini byebyo Xikwembu xi humelela eka Solomoni xi ku eka yena: “Kombela! Xana ndzi ku nyika yini?”
8  Hiloko Solomoni a ku eka Xikwembu: “Hi wena Loyi a kombeke Davhida tata wa mina musa lowukulu wa rirhandzu ni la ndzi endleke hosi ematshan’weni yakwe.
9  Sweswi, Wena Yehovha Xikwembu, xitshembiso xa wena eka Davhida tata wa mina a xi tshembeke, hikuva wena u ndzi endle hosi ya vanhu lava va teleke ku fana ni ntshuri wa misava.
10  Sweswi ndzi nyike vutlhari ni vutivi leswaku ndzi huma ni ku nghena emahlweni ka vanhu lava, hikuva i mani la nga avanyisaka vanhu lava va wena vo tala?”
11  Kutani Xikwembu xi byela Solomoni xi ku: “Hikwalaho ka leswi swi nga embilwini ya wena swilo leswi, naswona u nga kombelangiki rifuwo, xuma ni ku xiximiwa kumbe moya-xiviri wa lava va ku vengaka, naswona u nga kombelangiki masiku yo tala, kambe u kombeleke vutlhari ni vutivi leswaku u avanyisa vanhu va mina lava ndzi ku endleke hosi ya vona,
12  u nyikiwa vutlhari ni vutivi; ni rifuwo ni xuma ni ku xiximiwa, ndzi ta ku nyika swona leswi ku nga riki na hosi emahlweni ka wena leyi tshameke yi va na swona, naswona a yi kona hosi leyi nga ta va na swona endzhaku ka wena.”
13  Kutani Solomoni a suka endhawini leyi tlakukeke leyi a yi ri eGibiyoni, emahlweni ka ntsonga wa nhlangano, a ta eYerusalema, a ya emahlweni a fuma Israyele.
14  Solomoni a hambeta a hlengeleta makalichi ni tihanci lerova a va ni makalichi ya 1 400 ni tihanci ta 12 000, a swi yimisa emitini ya makalichi ni le kusuhi ni hosi eYerusalema.
15  Hiloko hosi yi endla silivhere ni nsuku eYerusalema yi fana ni maribye; timhandzi ta mukedari yi ti endla ti fana ni swinkuwana leswi nga eXefela hi vunyingi.
16  A ku ri ni tihanci leti Solomoni a a ri na tona ti huma aEgipta, ti xavisiwa ematikweni mambe, naswona ntlawa wa vabindzuri va hosi a wu teka ntlhambi wa tihanci hi nxavo.
17  Hi ntolovelo a va tisa kalichi leyi xaviweke aEgipta hi swiphemu swa silivhere swa 600 ni hanci a yi xavisiwa hi swiphemu swa 150; hi yona ndlela leyi a swi ri ha yona eka tihosi hinkwato ta Vaheti ni tihosi ta Siriya. A va xavisa ha tona ematikweni mambe.
2  Solomoni a humesa rito leswaku ku akiwa yindlu ya vito ra Yehovha ni yindlu ya vuhosi byakwe.
2  Hiloko Solomoni a hlaya vavanuna va 70-​000 lava va rhwalaka ndzhwalo ni vavanuna va 80 000 lava va vatlaka maribye entshaveni ni vavanuna va 3 600 va ri valanguteri va vona.
3  Ku tlula kwalaho, Solomoni a rhumela rito eka Hiramu hosi ya Tiri, a ku: “Hilaha u tirhisaneke hakona na Davhida tatana, naswona u n’wi rhumeleke timhandzi ta mukedari leswaku a tiakela yindlu yo tshama eka yona,—​
4  waswivo, ndzi ri akela yindlu vito ra Yehovha Xikwembu xanga leswaku ndzi ri hlawulekisa eka yena, leswaku ndzi hisa xinun’hweriso xa murhi wa risuna emahlweni ka yena, hi swinkwa swo tlhandlekelana nkarhi hinkwawo ni magandzelo yo hisiwa nimixo ni nimadyambu, hi tisavata ni hi ku thwasa ka n’weti ni hi minkhuvo ya Yehovha Xikwembu xa hina. Leswi swi ta va ehenhla ka Israyele hilaha ku nga riki na makumu.
5  Yindlu leyi ndzi yi akaka yi ta va yikulu, hikuva Xikwembu xa hina i xikulu eka swikwembu leswin’wana hinkwaswo.
6  I mani la nga vaka ni matimba ya ku xi akela yindlu? Hikuva matilo ni tilo ra matilo a ma nge xi tameli, xana mina ndzi mani lerova ndzi nga xi akela yindlu loko ku nga ri ku mbulukisa xitlhavelo emahlweni ka xona?
7  Sweswi ndzi rhumelele munhu la nga ni vuswikoti byo tirha hi nsuku, silivhere, koporo, nsimbi, voya lebyi pendiweke byi va bya xivunguvungu, krimsoni ni harani ya wasi, la tivaka ku kovotla swin’we ni lava va nga ni vuswikoti lava va nga na mina eYuda ni le Yerusalema, lava Davhida tatana a va lunghiseleleke.
8  Ndzi rhumele timhandzi ta mukedari, yunipa ni algama swa le Lebanoni, hikuva mina ndzi swi tiva kahle leswaku malandza ya wena ma ni ntokoto wa ku tsema mirhi ya Lebanoni, (waswivo, malandza ya mina ma ni malandza ya wena,)
9  hambi ku ri ku ndzi lunghiselela timhandzi to tala, hikuva yindlu leyi ndzi yi akaka yi ta va yikulu, ina, hi ndlela leyi hlamarisaka.
10  Kutani waswivo, varhoteri va tihunyi, vatsemi va mirhi, ndzi va nyika koroni yi va swakudya swa malandza ya wena, mpimo wa tikoro ta 20 000, ni maxalana, mpimo wa tikoro ta 20 000, ni vhinyo, tibati ta 20 000, ni mafurha, tibati ta 20 000.”
11  Hiloko Hiramu hosi ya Tiri a vula rito hi ku ri tsala, a ri rhumela eka Solomoni: “Hikwalaho ka leswi Yehovha a rhandzaka vanhu vakwe, u ku veke u va hosi ya vona.”
12  Hiramu a ya emahlweni a ku: “A a dzunisiwe Yehovha Xikwembu xa Israyele, loyi a endleke matilo ni misava, hikuva u nyike Davhida lowa hosi n’wana wo tlhariha, la nga ni ntokoto evutlharini ni le ku twisiseni, la nga ta akela Yehovha yindlu ni yindlu ya vuhosi byakwe.
13  Sweswi ndzi rhumela munhu la nga ni vuswikoti, la nga ni ntokoto eku twisiseni, la nga wa Hiramu-abi,
14  n’wana wa wansati wa vana va Dani kambe tata wakwe i munhu wa le Tiri, la nga ni ntokoto, leswaku a tirha hi nsuku ni silivhere, hi koporo, hi nsimbi, hi maribye ni timhandzi, hi voya lebyi pendiweke byi va bya xivunguvungu, hi harani ya wasi, hi lapi ro vevuka ni krimsoni, ni ku kovotla hi xitirho xin’wana ni xin’wana lexi a nga nyikiwaka xona swin’we ni vavanuna va wena lava nga ni vuswikoti ni vavanuna lava nga ni vutshila va hosi yanga Davhida tata wa wena.
15  Sweswi koroni ni maxalana, mafurha ni vhinyo leswi hosi yanga yi swi tshembiseke, a yi swi rhumele eka malandza ya yona.
16  Loko ku ri hina, hi ta tsema mirhi eLebanoni hi ku ya hi xilaveko xa wena hinkwaxo, hi ta ku tisela yona eYopa yi famba hi lwandle, loko ku ri wena, u ta yi tlhandlukisela eYerusalema.”
17  Kutani Solomoni a hlaya vavanuna hinkwavo lava a va ri valuveri, lava a va ri etikweni ra Israyele, endzhaku ka loko Davhida a va hlayile; va kumeke va ri 153 600.
18  Hiloko a endla va 70 000 va va varhwali va ndzhwalo na 80 000 va va vavatli va maribye entshaveni, na 3 600 va ri valanguteri lava va langutelaka vanhu leswaku va tirha.
3  Eku heteleleni Solomoni a sungula ku aka yindlu ya Yehovha le Yerusalema eNtshaveni ya Moriya, laha [Yehovha] a humeleleke kona eka Davhida tata wakwe, endhawini leyi Davhida a yi lunghiseleleke yi va xivuya xa Orinani lowa Muyebusi.
2  Hiloko a sungula ku aka hi n’hweti ya vumbirhi hi siku ra vumbirhi, elembeni ra vumune ra ku fuma kakwe.
3  Solomoni u veke swilo leswi swi va masungulo ya ku aka yindlu ya Xikwembu xa ntiyiso, ku leha ka swisungunu hi mpimo wo sungula ku va swisungunu swa 60, ku anama ku va swisungunu swa 20.
4  Rikupakupa leri a ri ri emahlweni ka ku leha a ri ri swisungunu swa 20 emahlweni ka ku anama ka yindlu, ku tlakuka ka rona a ku ri 120; hiloko a nameka nsuku wo tenga endzeni ka rona.
5  Yindlu leyikulu a yi fulela hi timhandzi ta yunipa, ehenhla ka tona a vehela nsuku lowunene, hiloko a veka swifaniso swa murhi wa ncindzu ni tinketana ehenhla ka yona.
6  Ku tlula kwalaho, a nameka yindlu hi ribye ra risima leswaku yi saseka; naswona nsuku wa kona a wu ri nsuku lowu humaka etikweni ra nsuku.
7  Hiloko a nameka yindlu, timhandzi ta lwangu, tinyangwa ni makhumbi ni tinyangwa hi nsuku; a tlhela a kovotla makerubu ehenhla ka makhumbi.
8  Kutani a aka yindlu ya Ndhawu yo Kwetsima Ngopfu, ku leha ka yona loko ku pimanisiwa ni ku anama ka yindlu ku ri swisungunu swa 20, ku anama ka yona ku ri swisungunu swa 20; kutani a yi nameka nsuku lowunene lowu nga titalenta ta 600.
9  Ntiko wa swipikiri a ku ri tixikele ta nsuku ta 50; ni makamara ya le henhla ka lwangu a ma nameka nsuku.
10  Kutani a endla makerubu mambirhi endlwini ya Ndhawu yo Kwetsima Ngopfu hilaha swifaniso swi endliwaka hakona, a swi nameka nsuku.
11  Loko ku ri timpapa ta makerubu, ku leha ka tona a ku ri swisungunu swa 20, ripapa rin’we ra swisungunu swa ntlhanu ri fika ekhumbini ra yindlu, ni ripapa lerin’wana ri ri swisungunu swa ntlhanu ri fika eka ripapa rin’wana ra kerubu.
12  Ripapa ra kerubu yin’we leri nga swisungunu swa ntlhanu a ri fika ekhumbini ra yindlu, ni ripapa lerin’wana leri nga swisungunu swa ntlhanu a ri khumbana ni ripapa ra kerubu leyin’wana.
13  Timpapa ta makerubu lawa a ti pfuleke swisungunu swa 20; a ma yime hi milenge swikandza swa wona swi langute endzeni.
14  Ku tlula kwalaho, u endle nguvu leyi sirhelelaka hi harani ya wasi ni voya lebyi pendiweke byi va bya xivunguvungu ni krimsoni ni lapi ro vevuka, a vehela makerubu ehenhla ka yona.
15  Kutani a endla tiphuphu timbirhi emahlweni ka yindlu, ti lehe swisungunu swa 35, naswona xidlodlo xa phuphu lexi a xi ri ehenhla ka yin’wana ni yin’wana a xi lehe swisungunu swa ntlhanu.
16  Ku tlula kwalaho, a endla tinketana hi ndlela leyi sindza ra le nhan’wini ri endliwaka ha yona, a ti veka ehenhla ka tiphuphu, a endla tigrenada ta 100, a ti veka etinketanini.
17  A yimisa tiphuphu emahlweni ka tempele, yin’we exineneni, yin’we eximatsini, endzhaku ka sweswo leyi yi nga exineneni a yi thya vito ra Yakini kasi leyi yi nga eximatsini a yi thya vito ra Bowasi.
33  Manase a a ri ni malembe ya 12 hi vukhale loko a sungula ku fuma, u fume malembe ya 55 eYerusalema.
2  U endle swo biha ematihlweni ya Yehovha, hi ku landza swilo swo nyenyetsa swa matiko lawa Yehovha a ma hlongoleke emahlweni ka vana va Israyele.
3  Kutani a pfuxa tindhawu leti tlakukeke leti tata wakwe Hezekiya a ti hirimuxeke, a yimisela Vabali tialitari, a endla timhandzi to kwetsima, a sungula ku nkhinsamela vuthu hinkwaro ra le matilweni, a ri tirhela.
4  U ake tialitari endlwini ya Yehovha, leti Yehovha a vuleke malunghana na tona a ku: “Vito ra mina ri ta va eYerusalema hilaha ku nga riki na makumu.”
5  A ya emahlweni a aka tialitari ta vuthu hinkwaro ra le matilweni eswivaveni swimbirhi swa yindlu ya Yehovha.
6  Yena u hundzise vana vakwe endzilweni enkoveni wa n’wana wa Hinomu, a endla masalamusi ni ku hlahluva ni vuloyi, a veka vangoma ni vavhumbhi-nkulu va swiendlakalo. A endla swilo swo biha hi mpimo lowukulu ematihlweni ya Yehovha, ku n’wi hlundzukisa.
7  Ku tlula kwalaho, a veka xifaniso lexi vatliweke lexi a xi endleke, a xi veka endlwini ya Xikwembu xa ntiyiso, leyi Xikwembu xi byeleke Davhida ha yona na Solomoni n’wana wakwe xi ku: “Endlwini leyi ni le Yerusalema, leyi ndzi yi hlawuleke etinyimbeni hinkwato ta Israyele, ndzi ta veka vito ra mina hilaha ku nga riki na makumu.
8  A ndzi nge he tlheli ndzi wu susa nenge wa Israyele emisaveni leyi ndzi yi nyikeke vatata wa vona, ntsena loko vo khathalela ku endla hinkwaswo leswi ndzi va leriseke swona malunghana ni nawu hinkwawo ni swileriso ni swiboho swa vuavanyisi, hi voko ra Muxe.”
9  Manase a hambeta a kanganyisa Yuda ni vaaki va Yerusalema ku endla leswi biheke ngopfu ku tlula matiko lawa Yehovha a ma loviseke emahlweni ka vana va Israyele.
10  Yehovha a hambeta a vulavula na Manase ni vanhu vakwe, kambe a va yingisanga.
11  Eku heteleleni Yehovha a va tisela tindhuna ta vuthu ra hosi ya Asiriya, kutani ti teka Manase emagoveni, ti n’wi boha hi tinketana timbirhi ta koporo, ti n’wi yisa eBabilona.
12  Hi ku hatlisa loko swi n’wi vangela ku karhateka, a tsakisa Yehovha Xikwembu xakwe, a hambeta a titsongahata ngopfu eka Xikwembu xa vatata wakwe.
13  A hambeta a N’wi khongela, lerova Yena a pfumela leswaku a n’wi kombela, kutani Yena a twa xikombelo xakwe xa tintswalo, a n’wi vuyisela eYerusalema evuhosini byakwe; Manase a tiva leswaku Yehovha i Xikwembu xa ntiyiso.
14  Endzhaku ka leswi a aka rirhangu ra le handle ra Muti wa Davhida evupela-dyambu bya Gihoni enkoveni ni ku ya eNyangweni ya Tinhlampfi, a ri fambisa ku ya eOfeli, a ri tlakusa ngopfu. Ku tlula kwalaho, a veka tindhuna ta vandla ra nyimpi ematlhelo hinkwawo ya miti leyi tiyisiweke eYuda.
15  A susa swikwembu swimbe ni xivumbeko xa xifaniso xa hava endlwini ya Yehovha ni tialitari hinkwato leti a ti akeke entshaveni ya yindlu ya Yehovha ni le Yerusalema, a swi cukumeta ehandle ka muti.
16  Tlhandlakambirhi, a lunghiselela alitari ya Yehovha, a sungula ku humesa switlhavelo swa xinakulobye eka yona ni switlhavelo swo nkhensa, a ya emahlweni a byela Yuda leswaku ri tirhela Yehovha Xikwembu xa Israyele.
17  Nilokoswiritano, vanhu a va ha humesa switlhavelo etindhawini leti tlakukeke; ntsena a va swi humesela Yehovha Xikwembu xa vona.
18  Loko ku ri timhaka letin’wana ta Manase ni xikhongelo xakwe lexi yaka eka Xikwembu xakwe ni marito ya lava va vonaka swivono, lawa va hambeteke va n’wi byela wona hi vito ra Yehovha Xikwembu xa Israyele, ma le xikarhi ka timhaka ta tihosi ta Israyele.
19  Loko ku ri xikhongelo xakwe ni ndlela leyi a hlamuriweke ha yona xikombelo xakwe ni xidyoho xakwe hinkwaxo ni ku pfumala ku tshembeka kakwe ni laha a akeke kona tindhawu leti tlakukeke ni ku yimisa timhandzi to kwetsima ni swifaniso leswi vatliweke loko a nga si titsongahata, swi tsariwile exikarhi ka marito ya lava va vonaka swivono swakwe.
20  Eku heteleleni, Manase a etlela ni vatata wakwe, kutani va n’wi lahla endlwini yakwe; Amoni n’wana wakwe a sungula ku fuma ematshan’weni yakwe.
21  Amoni a a ri ni malembe ya 22 hi vukhale loko a sungula ku fuma, u fume malembe mambirhi eYerusalema.
22  U ye emahlweni a endla swo biha ematihlweni ya Yehovha, hilaha Manase tata wakwe a endleke hakona; Amoni a humesa switlhavelo, a swi humesela swifaniso hinkwaswo leswi vatliweke, leswi Manase tata wakwe a swi endleke, a ya emahlweni a swi tirhela.
23  A nga titsongahatanga eka Yehovha ku hambana ni tata wakwe Manase loyi a titsongahateke, hikuva Amoni hi yena la endleke leswaku nandzu wu va wukulu.
24  Eku heteleleni, malandza yakwe ma n’wi khira, ma n’wi dlayela endlwini yakwe.
25  Kambe vanhu va tiko va dlaya hinkwavo lava va khireke Hosi Amoni, vanhu va tiko va endla Yosiya n’wana wakwe a va hosi ematshan’weni yakwe.
12  Hi ku hatlisa loko vuhosi bya Rehobuwama byi simekiwe byi tiya, ni hi ku hatlisa loko a va ni matimba, a tshika nawu wa Yehovha, swin’we ni tiko hinkwaro ra Israyele.
2  Kutani hi lembe ra vuntlhanu ra Hosi Rehobuwama, Xixaka lowa hosi ya Egipta a tlhandluka ku ta hlasela Yerusalema, (hikuva a va nga tshembekanga eka Yehovha,)
3  a ri ni makalichi ya nyimpi ya 1 200 ni vagadi va tihanci va 60 000; a va nga hlayeki vanhu lava a humeke na vona aEgipta—Valibiya, Vasukimi ni Vaetiyopiya.
4  Kutani a teka miti leyi tiyisiweke leyi a yi ri ya Yuda, eku heteleleni a fika eYerusalema.
5  Loko ku ri Xemaya lowa muprofeta, u fike eka Rehobuwama ni tihosana ta Yuda leti a ti hlengeletane eYerusalema hikwalaho ka Xixaka, a ku eka vona: “Yehovha u te, ‘Loko ku ri n’wina, mi ndzi tshikile, na mina, ndzi mi tshikele evokweni ra Xixaka.’”
6  Hiloko tihosana ta Israyele ni hosi ya kona ti titsongahata, ti ku: “Yehovha u lulamile.”
7  Loko Yehovha a vona leswaku ti titsongahatile, rito ra Yehovha ri ta eka Xemaya, ri ku: “Ti titsongahatile. A ndzi nge ti lovisi, ku nga ri khale ndzi ta ti ponisa, naswona vukarhi bya mina a byi nge chuluriwi ehenhla ka Yerusalema hi voko ra Xixaka.
8  Kambe ti ta va malandza yakwe, leswaku ti tiva ku hambana exikarhi ka ntirho wa mina ni ntirho wa mimfumo ya matiko.”
9  Hiloko Xixaka lowa hosi ya Egipta a fika a ta hlasela Yerusalema, a teka xuma xa yindlu ya Yehovha ni xuma xa yindlu ya hosi. A teka hinkwaswo; kutani a teka switlhangu swa nsuku leswi Solomoni a swi endleke.
10  Kutani Hosi Rehobuwama a endla switlhangu swa koporo endhawini ya swona, a swi nyiketa leswaku swi languteriwa hi tindhuna ta lava va tsutsumaka, varindzi va nyangwa ya yindlu ya hosi.
11  Hakanyingi loko hosi yi nghena endlwini ya Yehovha, lava va tsutsumaka a va nghena va swi rhwala va swi tlherisela endlwini yo rindzela eka yona ya lava va tsutsumaka.
12  Hikwalaho ka leswi a titsongahateke, ku hlundzuka ka Yehovha ku tlhela eka yena, a nga ha ehleketanga ku va lovisa hi ku helela. Phela, a ku ri ni swilo leswinene eYuda.
13  Hosi Rehobuwama a ya emahlweni a tiyisa xikhundla xakwe eYerusalema, a hambeta a fuma; Rehobuwama a a ri ni malembe ya 41 hi vukhale loko a sungula ku fuma, naswona u fume malembe ya 17 eYerusalema, muti lowu Yehovha a wu hlawuleke eka tinyimba hinkwato ta Israyele leswaku a veka vito rakwe eka wona. Vito ra mana wakwe a ku ri Nayama lowa Muamone.
14  Kambe u endle swo biha, hikuva a nga yi simekanga mbilu yakwe yi tiya leswaku a lava Yehovha.
15  Loko ku ri timhaka ta Rehobuwama, to sungula ni to hetelela, xana a ti tsariwanga exikarhi ka marito ya Xemaya lowa muprofeta na Ido la vonaka swivono hi ku ya hi ku tsarisiwa ka swivongo? Rehobuwama na Yerobuwamu a va lwa minkarhi hinkwayo.
16  Eku heteleleni Rehobuwama a etlela ni vatata wakwe, a lahliwa eMutini wa Davhida; kutani Abiya n’wana wakwe a sungula ku fuma ematshan’weni yakwe.
