10  Hiloko Samuwele a teka gula ra mafurha a ri chululela enhlokweni yakwe, a n’wi ntswontswa, a ku: “Xana a hikwalaho ka leswi Yehovha a ku toteke leswaku u va murhangeri wa ndzhaka yakwe?
2  Loko u suka laha eka mina namuntlha u ta kuma vavanuna vambirhi ekusuhi ni sirha-bako ra Rahele, endhawini ya Benjamini eSelasa, kunene va ta ku byela va ku, ‘Timbhongolo ta matswele leti a wu famba u ti lava ti kumekile, kambe sweswi tata wa wena u tshike mhaka ya timbhongolo ta matswele, u vilela ha n’wina, u ri: “Xana ndzi ta endla yini malunghana ni n’wananga?”’
3  Ku suka kwalaho u fanele u hundzela emahlweni u ya fika emurhini lowukulu wa Taboro, kona u ta hlangana ni vavanuna vanharhu va tlhandlukela eka Xikwembu xa ntiyiso eBethele, un’wana a rhwale swimbutana swinharhu, un’wana a rhwale swinkwa swinharhu swa xirhendzevutana naswona un’wana a rhwale khuwana lerikulu ra vhinyo.
4  Kunene va ta vutisa hi vutomi bya wena kutani va ku nyika swinkwa swimbirhi, u fanele u swi amukela evokweni ra vona.
5  Endzhaku ka sweswo u ta ta exitsungeni xa Xikwembu xa ntiyiso, laha ku nga ni masocha ya Vafilisita. Kutaku loko u fika emutini, kunene u ta hlangana ni ntlawa wa vaprofeta va rhelela va suka endhawini leyi tlakukeke, emahlweni ka vona ku ri ni xitende, xingomana, xitiringo ni haripa, vona va ri karhi va vulavula kukota vaprofeta.
6  Kunene moya wa Yehovha wu ta tirha ehenhla ka wena, u ta vulavula swin’we na vona kukota muprofeta, u hundzuka u va munhu un’wana.
7  Kutaku loko swikombiso leswi swi ta eka wena, endla leswi voko ra wena ri kotaka ku swi endla, hikuva Xikwembu xa ntiyiso xi na wena.
8  U fanele u rhelela emahlweni ka mina u ya eGiligala; kutani waswivo, ndzi ta eka wena ku ta humesa switlhavelo swo hisiwa ni ku endla switlhavelo swa xinakulobye. U ta rindza masiku ya nkombo kukondza ndzi ta eka wena, kunene ndzi ta ku tivisa leswi u faneleke u swi endla.”
9  Kuteloko a hundzuluxa katla leswaku a suka eka Samuwele, Xikwembu xi sungula ku hundzula mbilu yakwe yi va yin’wana; kutani swikombiso leswi hinkwaswo swi hetiseka esikwini rero.
10  Hiloko va suka kwalaho va ya exitsungeni, kutani waswivo, a ku ri ni ntlawa wa vaprofeta va ta hlangana na yena; xikan’we-kan’we moya wa Xikwembu wu tirha ehenhla ka yena, a sungula ku vulavula kukota muprofeta exikarhi ka vona.
11  Kuteloko hinkwavo lava a va n’wi tiva eku sunguleni va n’wi vona, waswivo, a a profeta ni vaprofeta. Hikwalaho vanhu va byelana va ku: “I yini lexi endlekeke hi n’wana wa Kixi? Xana Sawulo na yena hi un’wana wa vaprofeta?”
12  Hiloko wanuna un’wana kwalaho a hlamula a ku: “Kambe i mani tata wa vona?” Hi yona mhaka leyi ku nga ni xihlekulo lexi nge: “Xana Sawulo na yena hi un’wana wa vaprofeta?”
13  Endzhaku ka nkarhi a heta ku vulavula kukota muprofeta kutani a ta endhawini leyi tlakukeke.
14  Endzhaku makwavo wa tata wa Sawulo a ku eka yena ni le ka mutirhi wakwe: “Xana a mi ye kwihi?” Yena a ku: “A ndzi ye eku laveni ka timbhongolo ta matswele, hi hambete hi famba hi lava kambe a ti nga ri kona. Hiloko hi fika eka Samuwele.”
15  Kutani makwavo wa tata wa Sawulo a ku: “Ndzi kombela u ndzi byela, Xana Samuwele u mi byele yini?”
16  Hiloko Sawulo a byela makwavo wa tata wakwe a ku: “Entiyisweni u hi byele leswaku timbhongolo ta matswele ti kumekile.” A nga n’wi byelanga hi mhaka ya vuhosi leyi Samuwele a vulavuleke ha yona.
17  Samuwele a hlengeleta vanhu eka Yehovha eMizpa
18  a byela vana va Israyele a ku: “Yehovha Xikwembu xa Israyele u te, ‘Hi mina ndzi humeseke Israyele aEgipta ni loyi a mi kutsuleke evokweni ra Egipta ni le vokweni ra mimfumo hinkwayo leyi a yi mi tshikilela.
19  Kambe n’wina—namuntlha mi bakanye Xikwembu xa n’wina lexi a xi ri muponisi wa n’wina evubihini bya n’wina hinkwabyo ni le maxangwini ya n’wina, mi ye emahlweni mi ku: “E-e, kambe hosi yi ta va ehenhla ka hina.” Kutani sweswi, yimani emahlweni ka Yehovha hi tinyimba ta n’wina ni hi magidi ya n’wina.’”
20  Hikwalaho Samuwele a tshineta tinyimba hinkwato ta Israyele, kutani ku hlawuriwa nyimba ya Benjamini.
21  Hiloko a tshineta nyimba ya Benjamini hi mindyangu ya yona, kutani ku hlawuriwa ndyangu wa ka Matiri. Eku heteleleni Sawulo n’wana wa Kixi a hlawuriwa. A va n’wi lava kambe a nga kumekanga.
22  Hikwalaho va vutisisa nakambe eka Yehovha va ku: “Xana munhu loyi u fikile laha?” Yehovha a ku: “Hi loyi, u tumbele exikarhi ka nhundzu.”
23  Hiloko va tsutsuma va n’wi teka kwalaho. Loko a yima exikarhi ka vanhu, a a lehe ku tlula vanhu hinkwavo, ku sukela emakatleni ku ya ehenhla.
24  Kutani Samuwele a byela vanhu hinkwavo a ku: “Xana mi n’wi vonile loyi a hlawuriweke hi Yehovha, leswaku a nga kona la fanaka na yena exikarhi ka vanhu hinkwavo?” Vanhu hinkwavo va sungula ku huwelela va ku: “Hosi a yi hanye!”
25  Hiloko Samuwele a vulavula ni vanhu hi mfanelo leyi lulameke ya vuhosi, a yi tsala ebukwini kutani a yi veka emahlweni ka Yehovha. Samuwele a tshika vanhu hinkwavo va famba, un’wana ni un’wana a ya endlwini yakwe.
26  Loko ku ri Sawulo, a muka eGibiya, kutani vavanuna va vurhena lava Xikwembu xi khumbeke mbilu ya vona va famba na yena.
27  Loko ku ri vavanuna lava nga pfuniki nchumu, va te: “Xana loyi u ta hi ponisa hi ndlela yihi?” Hikwalaho va n’wi langutele ehansi, a va n’wi tiselanga nyiko. Kambe u ye emahlweni a nga vulavuli.
4  Rito ra Samuwele ri ya emahlweni ri fika etikweni hinkwaro ra Israyele. Kutani tiko ra Israyele ri huma ku ya hlangana ni Vafilisita enyimpini; rona ri dzima mixaxa etlhelo ka Ebenezere, Vafilisita va dzima mixaxa eAfeke.
2  Vafilisita va fola va hlomele ku ta hlangana na Israyele, kutani nyimpi a yi fambanga kahle lerova Israyele a hluriwa emahlweni ka Vafilisita, lava va nga dlaya vavanuna va 4 000 enxaxamelweni wa nyimpi lowu hlanganeke enhoveni.
3  Loko vanhu va fika enxaxeni, vakulukumba va Israyele va ku: “Ha yini Yehovha a hi hlurile emahlweni ka Vafilisita namuntlha? A hi tekeni areka ya ntwanano wa Yehovha yi suka eXilo, leswaku yi va exikarhi ka hina, yi hi ponisa exandleni xa valala va hina.”
4  Kutani vanhu va rhumela rito eXilo, va rhwala areka ya ntwanano wa Yehovha wa mavuthu la tshamaka ehenhla ka makerubu, yi suka kwalaho. Vana vambirhi va Eli a va ri kwalaho ni areka ya ntwanano wa Xikwembu xa ntiyiso, ku nga, Hofini na Finiyasi.
5  Hi ku hatlisa loko areka ya ntwanano wa Yehovha yi fika enxaxeni, Vaisrayele hinkwavo va sungula ku huwelela lokukulu, lerova ku va ni hasahasa emisaveni.
6  Vafilisita na vona va twa mpfumawulo wa ku huwelela, kutani va ku: “Xana mpfumawulo wa ku huwelela loku lokukulu enxaxeni wa Vaheveru i wa yini?” Eku heteleleni va twa leswaku areka ya Yehovha yi tisiwe enxaxeni.
7  Vafilisita va chava, hikuva va te: “Xikwembu xi te enxaxeni!” Kutani va ku: “Khombo eka hina, hikuva nchumu wo fana ni lowu a wu si tshama wu humelela!
8  Khombo eka hina! I mani la nga ta hi ponisa evokweni ra Xikwembu lexi lexikulu? Lexi i Xikwembu lexi nga ba Egipta hi ku dlaya ka muxaka wun’wana ni wun’wana emananga.
9  N’wina Vafilista, vanani ni xivindzi, tikombiseni mi ri vavanuna, leswaku mi nga tshuki mi tirhela Vaheveru hilaha va mi tirheleke hakona; mi fanele mi tikombisa mi ri vavanuna, mi lwa!”
10  Hikwalaho Vafilisita va lwa, tiko ra Israyele ri hluriwa, kutani un’wana ni un’wana a balekela entsongeni wakwe; ku dlaya ku va lokukulu, lerova eIsrayele ku dlayiwa vavanuna va 30 000 lava fambaka hi milenge.
11  Areka ya Xikwembu yi tekiwile, kutani vana vambirhi va Eli, Hofini na Finiyasi va fa.
12  Hiloko munhu wa Benjamini a tsutsuma a suka enxaxamelweni wa nyimpi a ya fika eXilo esikwini rero, tinguvu takwe ti handzuke hi le xikarhi naswona a ri ni ritshuri enhlokweni.
13  Loko a fika, Eli a a tshame exitshan’weni etlhelo ka gondzo, a langutile, hikuva mbilu yakwe a yi rhurhumela hikwalaho ka areka ya Xikwembu xa ntiyiso. Hiloko munhu loyi a nghena emutini a vika, kutani muti hinkwawo wu sungula ku huwelela.
14  Eli a twa mpfumawulo wa xirilo. Kutani a ku: “Xana mpfumawulo wa ku pfilunganyeka loku i wa yini?” Munhu loyi a hatlisa leswaku a ta nghena a vikela Eli.
15  (Eli a a ri ni malembe ya 98 hi vukhale, mahlo yakwe a ma phumerile lerova a a nga ha swi koti ku vona.)
16  Munhu loyi a byela Eli a ku: “Hi mina loyi a humaka enxaxamelweni wa nyimpi, mina—ndzi baleke enyimpini namuntlha.” Hiloko yena a ku: “N’wananga, ku endleke yini?”
17  Kutani la tisaka mahungu a n’wi hlamula a ku: “Israyele u balekile emahlweni ka Vafilisita, nakambe vanhu va hluriwile swinene; naswona vana va wena vambirhi va file—Hofini na Finiyasi—areka ya Xikwembu xa ntiyiso yi tekiwile.”
18  Kuteloko a boxa areka ya Xikwembu xa ntiyiso, yena a wa hi xikosi exitshan’weni etlhelo ka nyangwa, nhamu yakwe yi tshoveka lerova a fa, hikuva wanuna loyi a a dyuhele naswona a a nyuherile swinene; yena u avanyise Israyele malembe ya 40.
19  Nhlomi yakwe, nsati wa Finiyasi a a tikile, a ri ekusuhi ni ku veleka, kutani a twa xiviko xa leswaku areka ya Xikwembu xa ntiyiso yi tekiwile nileswaku mukon’wana wakwe ni nuna wakwe va file. Hiloko a korhama a sungula ku veleka, hikuva switlhavi swakwe swi n’wi tele a nga swi rindzelanga.
20  Hi nkarhi wa ku fa ka yena, vavasati lava a va yime ekusuhi na yena, va vulavula va ku: “U nga chavi, hikuva u tswale n’wana wa jaha.” Kambe a nga hlamulanga naswona a nga yi vekanga mbilu yakwe eka swona.
21  Kambe a thya mufana a ku i Ikhabodi, a vula a ku: “Ku vangama ku fambile eIsrayele ku ye evukhumbini,” leswi u swi vule malunghana ni ku tekiwa ka areka ya Xikwembu xa ntiyiso ni mukon’wana wakwe ni nuna wakwe.
22  Hiloko a ku: “Ku vangama ku fambile eIsrayele ku ye evukhumbini, hikuva areka ya Xikwembu xa ntiyiso yi tekiwile.”
26  Hi ku famba ka nkarhi vavanuna va Sifi va fika eka Sawulo eGibiya, va ku: “Xana Davhida a nga tumbelanga exitsungeni xa Hakila, lowu languteke eYeximoni?”
2  Sawulo a suka a yima a rhelela emananga ya Sifi, a ri ni vavanuna va 3 000, lava hlawuriweke va Israyele leswaku va ya lava Davhida emananga ya Sifi.
3  Sawulo a dzima nxaxa exitsungeni xa Hakila lexi languteke eYeximoni, ekusuhi ni gondzo, kasi Davhida a a tshama emananga. Kutani a swi vona leswaku Sawulo u n’wi landzelele emananga.
4  Hiloko Davhida a rhumela tinhlori leswaku a ta swi tiva leswaku entiyisweni Sawulo u tile.
5  Endzhaku Davhida a suka a yima a ya endhawini leyi Sawulo a a dzime nxaxa eka yona, Davhida a vona ndhawu leyi Sawulo a a etlele eka yona, swin’we na Abinere n’wana wa Nere, murhangeri wa vuthu ra Sawulo; Sawulo a a etlele enxaxeni lowu nga biyeriwa, vanhu va n’wi rhendzele hinkwako.
6  Kutani Davhida a hlamula Ahimeleke lowa Muheti na Abixayi n’wana wa Seruya, makwavo wa Yowabu a ku: “I mani la nga ta rhelela na mina hi ya eka Sawulo enxaxeni?” Hiloko Abixayi a ku: “Mina ndzi ta rhelela na wena.”
7  Davhida a famba na Abixayi nivusiku va ya eka vanhu lava; kutani waswivo, Sawulo a a etlele endzeni ka nxaxa lowu nga biyeriwa ni fumu rakwe ri dzimiwe emisaveni etinhlokweni takwe, Abinere ni vanhu a va etlele va n’wi rhendzela hinkwako.
8  Sweswi Abixayi a ku eka Davhida: “Namuntlha Xikwembu xi nyikete nala wa wena evokweni ra wena. Ndzi kombela sweswi u ndzi pfumelela ndzi n’wi tlhava ndzi n’wi patsa ni misava hi fumu kan’we ntsena, a ndzi nge swi endli ra vumbirhi eka yena.”
9  Kambe Davhida a ku eka Abixayi: “U nga n’wi dlayi, hikuva i mani la tshambuluteke voko rakwe eka mutotiwa wa Yehovha ivi a tshama a nga ri na nandzu?”
10  Davhida a ya emahlweni a ku: “Leswi Yehovha a hanyaka, Yehovha hi yexe u ta n’wi twisa ku vava; kumbe siku rakwe ri ta ta kutani u ta fa, kumbe u ta rhelela a ya enyimpini, kunene u ta kukuriwa.
11  A hi swinene eka mina hi ku ya hi langutelo ra Yehovha leswaku ndzi tshambuluta voko ra mina ndzi lwa ni mutotiwa wa Yehovha! Hikwalaho, ndza ku kombela sweswi, teka fumu rakwe leri nga etinhlokweni takwe ni gula ra mati, hi famba.”
12  Hikwalaho Davhida a teka fumu ni gula ra mati etinhlokweni ta Sawulo, kutani va khoma ndlela; a ku nga ri na munhu la swi vonaka kumbe munhu la swi lemukaka kumbe munhu la pfukaka, hinkwavo a va etlele, hikuva a va weriwe hi vurhongo lebyikulu lebyi humaka eka Yehovha.
13  Kutani Davhida a hundzela etlhelo lerin’wana, a yima ehenhla ka ntshava a ri ekule, mpfhuka lowu a wu ri exikarhi ka tona wu ri wukulu.
14  Davhida a sungula ku huwelela vanhu na Abinere n’wana wa Nere, a ku: “Ha yini u nga anguli Abinere?” Abinere a hlamula a ku: “Hi wena mani u huwelelaka hosi?”
15  Davhida a ya emahlweni a ku eka Abinere: “Xana a wu wanuna? I mani la fanaka na wena eIsrayele? Kutani, ha yini u nga rindzanga hosi ya wena leyi nga mufumi? Hikuva munhu un’wana u fikile a ta dlaya hosi ya wena leyi nga mufumi.
16  Nchumu lowu u wu endleke a hi wunene. Leswi Yehovha a hanyaka, n’wina mi faneriwa hi ku fa, a mi yi rindzanga hosi ya n’wina, a mi n’wi rindzanga mutotiwa wa Yehovha. Sweswi vonani laha fumu ra hosi ni gula ra mati swi nga kona, leswi a swi ri etinhlokweni ta yona.”
17  Sawulo a sungula ku tiva rito ra Davhida hi mavulavulelo yakwe, a ku: “Xana leri i rito ra wena n’wananga Davhida?” Hiloko Davhida a ku: “I rito ra mina hosi yanga leyi nga mufumi.”
18  A engeta a ku: “Ha yini hosi yanga yi hlongorisa nandza wa yona, ndzi endle yini naswona ndzi ni vubihi byihi evokweni ra mina?
19  Sweswi ndzi kombela hosi yanga leyi nga mufumi yi yingisa marito ya nandza wa yona: Loko ku ri Yehovha la ku hlohloteleke ku lwa na mina, a a twe nun’hwelo wa gandzelo ra mavele. Kambe loko ku ri vana va vanhu, va rhukaniwile emahlweni ka Yehovha, hikuva namuntlha va ndzi hlongorile leswaku ndzi titwa ndzi hlanganisiwe ni ndzhaka ya Yehovha, va ku, ‘Famba u ya tirhela swikwembu swin’wana!’
20  Sweswi u nga pfumeleli ngati ya mina yi wela emisaveni emahlweni ka xikandza xa Yehovha; hikuva hosi ya Israyele yi humile ku ya lava dzedze rin’we, hilaha munhu a hlongorisaka n’hwari ehenhla ka tintshava hakona.”
21  Hiloko Sawulo a ku: “Ndzi dyohile. Vuya n’wananga Davhida, hikuva a ndzi nge he pfuki ndzi ku endle swilo swo biha, hikwalaho ka leswi moya-xiviri wa mina a wu ri wa risima ematihlweni ya wena esikwini leri. Waswivo, ndzi endle vuphukuphuku naswona ndzi endle xihoxo lexikulu swinene.”
22  Kutani Davhida a hlamula a ku: “Hi leri fumu ra hosi, un’wana wa majaha ya hosi a a te a ta ri teka.
23  Yehovha hi yena la nga ta tlherisela un’wana ni un’wana ku lulama kakwe ni vutshembeki byakwe, hi ku va Yehovha a ku nyikete evokweni ra mina namuntlha, a ndzi swi lavanga ku tshambuluta voko ra mina ndzi lwa ni mutotiwa wa Yehovha.
24  Kutani waswivo, hilaha moya-xiviri wa wena a wu ri wukulu hakona ematihlweni ya mina, hikwalaho onge moya-xiviri wa mina wu nga va wukulu ematihlweni ya Yehovha, leswaku a ndzi kutsula emaxangwini hinkwawo.”
25  Hiloko Sawulo a ku eka Davhida: “Onge u nga kateka n’wananga Davhida. Hakunene a wu nge tirhi ntsena, kambe u ta tlhela u va muhluri hakunene.” Kutani Davhida a khoma ndlela yakwe; loko ku ri Sawulo, a tlhelela endhawini yakwe.
11  Nahaxi lowa Muamone a tlhandluka a ya dzima nxaxa ku lwa na Yabexe eGiliyadi. Hiloko vavanuna hinkwavo va Yabexe va byela Nahaxi va ku: “Endla ntwanano na hina leswaku hi ku tirhela.”
2  Hiloko Nahaxi lowa Muamone a ku eka vona: “Ndzi ta wu endla na n’wina hi mpfumelelano lowu ntsena, hi mpfumelelano wa leswaku un’wana ni un’wana wa n’wina a boxa tihlo rakwe ra xinene, ndzi fanele ndzi ri veka ri va ndzhukano ehenhla ka tiko hinkwaro ra Israyele.”
3  Hiloko vakulukumba va Yabexe va ku eka yena: “Hi nyike nkarhi wo ringana masiku ya nkombo, hi ta rhuma varhumiwa endhawini hinkwayo ya Israyele, loko hi nga ri na muponisi hi ta huma hi ta eka wena.”
4  Hi ku famba ka nkarhi varhumiwa va fika eGibiya wa Sawulo, va vulavula marito vanhu va yingisile, kutani vanhu hinkwavo va sungula ku tlakusa rito ra vona va rila.
5  Kambe hi loyi Sawulo a taka endzhaku ka ntlhambi a huma enhoveni, Sawulo a ku: “Swo yini leswi vanhu va rilaka?” Va n’wi rungulela marito ya vavanuna va Yabexe.
6  Kutani moya wa Xikwembu wu tirha ehenhla ka Sawulo loko a twa marito lawa, a hlundzuka ngopfu.
7  Hiloko a teka tinkunzi timbirhi a ti tsemelela ivi a ti rhumela endhawini hinkwayo ya Israyele hi voko ra varhumiwa, a ku: “Munhu un’wana ni un’wana wa hina la nga ta ka a nga humi a landzela Sawulo na Samuwele, tihomu takwe ti ta endliwa hi ndlela leyi!” Hiloko ku chava ka Yehovha ku wela ehenhla ka vanhu lerova va huma va va munhu un’we.
8  Kutani a hlaya ntsengo wa vona eBezeki, vana va Israyele a va ri 300 000, vavanuna va Yuda a va ri 30 000.
9  Kutani va byela varhumiwa lava a va tile va ku: “Mi ta byela vavanuna va Yabexe eGiliyadi mi ku, ‘Mundzuku mi ta ponisiwa loko dyambu ri sungula ku hisa.’” Hiloko varhumiwa va fika va byela vavanuna va Yabexe, kutani va tsaka.
10  Hikwalaho vavanuna va Yabexe va ku: “Mundzuku hi ta huma hi ta eka n’wina, mi fanele mi hi endla hi ku pfumelelana ni swilo hinkwaswo leswi nga swinene ematihlweni ya n’wina.”
11  Kutani hi siku leri tlhandlamaka, Sawulo a veka vanhu va va mavuthu manharhu; va ya exikarhi ka nxaxa hi nkarhi wa ku rindza ka nimixo, va dlaya Vaamone ku fikela loko siku ri hisa. Loko ku ri ni lava va siyiweke, va hangalasiwile, a va siyanga exikarhi ka vona vanhu vambirhi va ri swin’we.
12  Vanhu va byela Samuwele va ku: “I va mani lava a va ku, ‘Sawulo—xana u ta va hosi ya hina?’ Hi nyiketeni vavanuna volavo leswaku hi va dlaya.”
13  Hambiswiritano, Sawulo a ku: “A ku na munhu la nga ta dlayiwa esikwini leri, hikuva namuntlha Yehovha u tise ku ponisa eIsrayele.”
14  Endzhaku Samuwele a byela vanhu a ku: “Tanani, a hi yeni eGiligala leswaku hi pfuxeta vuhosi kwalaho.”
15  Hiloko vanhu hinkwavo va ya eGiligala, kwalaho va veka Sawulo a va hosi emahlweni ka Yehovha eGiligala. Kutani va endla switlhavelo swa xinakulobye kwalaho emahlweni ka Yehovha, kwalaho Sawulo ni vavanuna hinkwavo va Israyele va ye emahlweni va tsaka ngopfu swinene.
8  Hi ku hatlisa loko Samuwele a kurile, u veke vana vakwe leswaku va va vaavanyisi va Israyele.
2  Vito ra n’wana wakwe wa mativula a ku ri Yuwele, vito ra n’wana wakwe wa vumbirhi a ku ri Abiya; a va avanyisela eBera-xeba.
3  Vana vakwe a va fambanga etindleleni takwe, kambe a va voyamele eku landzeleni ka bindzu leri nga lulamangiki, a va amukela xifumbarheriso, va soholota vuavanyisi.
4  Hi ku famba ka nkarhi vakulukumba hinkwavo va Israyele va hlengeletana va ta eka Samuwele eRhama
5  va ku eka yena: “Waswivo! Wena u kurile, kambe vana va wena a va fambanga etindleleni ta wena. Sweswi hi vekele hosi leswaku yi hi avanyisa ku fana ni matiko hinkwawo.”
6  Kambe nchumu lowu a wu bihile ematihlweni ya Samuwele, tanihi leswi va nga vula va ku: “Hi nyike hosi leswaku yi hi avanyisa,” Samuwele a sungula ku khongela eka Yehovha.
7  Hiloko Yehovha a byela Samuwele a ku: “Yingisa rito ra vanhu malunghana ni hinkwaswo leswi va ku byelaka swona; hikuva a va bakanyanga wena, kambe va bakanye mina leswaku ndzi nga vi hosi ya vona.
8  Hi ku pfumelelana ni swiendlo swa vona hinkwaswo leswi va swi endleke ku sukela esikwini leri ndzi va humeseke ha rona aEgipta ku ta fikela esikwini leri, hi ku va va ndzi siyile va tirhela swikwembu swin’wana, hi yona ndlela leyi va endlaka ha yona ni le ka wena.
9  Sweswi yingisa rito ra vona. Ntsena, u ta va lemukisa swinene, u fanele u va byela mfanelo leyi lulameke ya hosi leyi nga ta va fuma.”
10  Kutani Samuwele a byela vanhu marito hinkwawo ya Yehovha, lava a va kombela hosi eka yena.
11  A ku: “Leyi yi ta va mfanelo leyi lulameke ya hosi leyi nga ta mi fuma: yi ta teka vana va n’wina va majaha yi va veka va va va yona emakalichini ya yona ni le xikarhi ka vagadi va yona va tihanci, van’wana va ta boheka ku tsutsuma emahlweni ka makalichi ya yona;
12  naswona yi ta tivekela varhangeri ehenhla ka vanhu va magidi, ni varhangeri ehenhla ka vanhu va makumentlhanu, van’wana va rima ni ku tshovela ntshovelo wa yona, ni ku yi endlela switirhisiwa swa yona swa nyimpi ni switirhisiwa swa yona swa makalichi ya yona.
13  Vana va n’wina va vanhwanyana yi ta va teka leswaku va pfanganisa mafurha, va sweka naswona va baka.
14  Yi ta teka masimu ya n’wina ni masimu ya n’wina ya vhinya ni mirhi ya n’wina ya mitlhwari, leyinene ku yi tlula, kunene yi swi nyika malandza ya yona.
15  Yi ta teka xiphemu xa vukhume xa masimu ya timbewu ni masimu ya n’wina ya vhinya, entiyisweni yi ta swi nyika vatirhi va yona va le hubyeni ni malandza ya yona.
16  Yi ta teka malandza ya n’wina ya xinuna ni ya xisati ni mintlhambi ya n’wina ya tihomu leyinene ngopfu, ni timbhongolo ta n’wina, yi ta swi tirhisela ntirho wa yona.
17  Emintlhambini ya n’wina ya tinyimpfu yi ta teka vukhume, na n’wina mi ta va malandza ya yona.
18  Kunene mi ta huwelela esikwini rero hikwalaho ka hosi ya n’wina leyi mi tihlawuleleke yona, kambe Yehovha a nge mi hlamuli esikwini rero.”
19  Hambiswiritano, vanhu va ale ku yingisa rito ra Samuwele, va ku: “E-e, kambe hosi yi ta va ehenhla ka hina.
20  Na hina hi fanele hi fana ni matiko hinkwawo, hosi ya hina yi fanele yi hi avanyisa naswona yi hi rhangela yi lwa tinyimpi ta hina.”
21  Samuwele a yingisa marito hinkwawo ya vanhu; hiloko a ma vulavula etindleveni ta Yehovha.
22  Yehovha a ya emahlweni a byela Samuwele a ku: “Yingisa rito ra vona, u fanele u endla leswaku hosi yi va fuma.” Hikwalaho Samuwele a byela vavanuna va Israyele a ku: “Un’wana ni un’wana wa n’wina a a ye emutini wa rikwavo.”
30  Kuteloko Davhida ni vavanuna vakwe va tshinelela eSikilaga hi siku ra vunharhu, Vaamaleke va hlasele edzongeni ni le Sikilaga hi xitshuketa; va hambeta va hlasela Sikilaga ni ku wu hisa hi ndzilo,
2  va teka vavasati va va yisa evukhumbini ni hinkwaswo leswi a swi ri kwalaho, ku sukela eka lontsongo ku ya eka lonkulu. A va dlayanga munhu, kambe va va khayime va famba na vona.
3  Loko Davhida a fika emutini ni vavanuna vakwe, waswivo, a wu hisiwe hi ndzilo, loko ku ri vavasati ni vana va vona va majaha ni va vanhwanyana, a va yisiwe evukhumbini.
4  Hiloko Davhida ni vanhu lava a va ri na yena va sungula ku tlakusa marito ya vona va rila, ku fikela loko va nga ha ri na matimba ya ku rila.
5  Vavasati vambirhi va Davhida a va endliwe makhumbi, Ahinowama lowa le Yizriyele na Abigayele nsati wa Nabali lowa le Karimeli.
6  Kutani swi n’wi karhata ngopfu Davhida, hikuva vanhu a va vule leswaku a khandliwa hi maribye; hikuva moya-xiviri wa vanhu hinkwavo a wu vavisekile, wun’wana ni wun’wana hikwalaho ka vana va wona va majaha ni va vanhwanyana. Hiloko Davhida a titiyisa hi Yehovha Xikwembu xakwe.
7  Hiloko Davhida a byela Abiyatara lowa muprista, n’wana wa Ahimeleke, a ku: “Ndzi kombela u tshineta efodi eka mina.” Kutani Abiyatara a fika a tshineta efodi eka Davhida.
8  Davhida a sungula ku vutisa Yehovha, a ku: “Xana ndzi fanele ndzi hlongorisa vuthu leri ra vaphangi? Xana ndzi ta va kuma?” Hiloko a ku eka yena: “Va hlongorise, hakunene u ta va kuma, hakunene u ta va kutsula.”
9  Hi ku hatlisa Davhida a nghena endleleni, yena ni vavanuna va 600 lava a va ri na yena, va famba va ya fika enkoveni wa Besori, kutani vavanuna lava a va fanele va siyiwa va yima va nga fambi.
10  Davhida a ya emahlweni ni ku hlongorisa, yena ni vavanuna va 400, kambe vavanuna va 200 lava a va karhele ngopfu ku tsemakanya nkova wa Besori va yima va nga fambi.
11  Hiloko va kuma wanuna, la nga Muegipta, enhoveni. Kutani va n’wi teka va n’wi yisa eka Davhida, va n’wi nyika xinkwa leswaku a dya, va n’wi nyika ni mati leswaku a nwa.
12  Ku tlula kwalaho, va n’wi nyika xiphemu xa ximbundzwa xa makuwa lama omisiweke ni swimbundzwa swimbirhi swa mukhusu wa madiriva. A dya kutani moya wakwe wu vuyela eka yena; hikuva a a nga dyanga xinkwa kumbe ku nwa mati ku ringana masiku manharhu ni vusiku byinharhu.
13  Sweswi Davhida a ku eka yena: “Xana u wa ka mani naswona u huma kwihi?” yena a ku: “Ndzi mutirhi wa Muegipta, hlonga ra wanuna wa Muamaleke, kambe n’wini wanga u ndzi siyile hikuva a ndzi vabya masiku manharhu lama hundzeke.
14  Hi hina hi hlaseleke hi xitshuketa edzongeni ra Vakereti ni le henhla ka Yuda ni le henhla ka dzonga ra Kalebe; Sikilaga hi wu hise hi ndzilo.”
15  Hiloko Davhida a ku eka yena: “Xana u ta ndzi ngirimerisa evuthwini leri ra vaphangi?” Yena a ku: “Ndzi hlambanyele hi Xikwembu leswaku u nge ndzi dlayi nileswaku u nge ndzi nyiketi evokweni ra n’wini wanga, kutani ndzi ta ku ngirimerisela evuthwini ra vaphangi lava.”
16  Hikwalaho a n’wi ngirimerisa, vona a va hangalake hinkwako-kwako ehenhla ka vuandlalo bya tiko hinkwaro, va dya ni ku nwa va ri ni nkhuvo hikwalaho ka swilo hinkwaswo swo tala leswi va swi phangeke etikweni ra Vafilisita ni le tikweni ra Yuda.
17  Davhida a va dlaya ku sukela nimixo ka ha mphumerile ku fikela nimadyambu, leswaku a va nyiketa endzovisweni; a ku na munhu ni un’we wa vona la balekeke handle ka majaha ya 400 lawa a ma gade tikamela kutani ma baleka.
18  Davhida a kutsula hinkwaswo leswi Vaamaleke a va swi tekile, ni vasati vakwe vambirhi Davhida u va kutsurile.
19  A ku nga ri na nchumu xa vona lexi a xi pfumaleka, ku sukela eka lexitsongo ku ya eka lexikulu ni le ka vana va majaha ni va vanhwanyana ni le ka leswi phangiweke, hambi ku ri leswi a va titekele swona. Davhida u tlhele a swi kuma hinkwaswo.
20  Hiloko Davhida a teka mintlhambi hinkwayo ya tinyimpfu ni mintlhambi ya tihomu, leyi va yi khayimeke emahlweni ka swifuwo swin’wana. Kutani va ku: “Leswi i swilo leswi phangiweke swa Davhida.”
21  Hi ku famba ka nkarhi Davhida a fika eka vavanuna va 200 lava a va karhele ngopfu leswaku va nga famba swin’we na Davhida, lava a va hambete va tshama enkoveni wa Besori; kutani va huma ku ta hlanganisa Davhida ni ku ta hlanganisa vanhu lava a va ri na yena. Loko Davhida a tshinela eka vanhu u sungule ku va rungurisa ta vutomi.
22  Hambiswiritano, wanuna un’wana ni un’wana wo biha ni la nga pfuniki nchumu eka vavanuna lava a va fambe na Davhida a hlamula, a tshamela ku vula a ku: “Hikwalaho ka leswi va nga fambangiki na hina, a hi nge va nyiki nchumu eka leswi phangiweke leswi hi swi kutsuleke, handle ka ku nyika un’wana ni un’wana nsati wakwe ni vana vakwe, a va va rhangise va famba.”
23  Kambe Davhida a ku: “Mi nga endli hi ndlela yoleyo, vamakwerhu, hi leswi Yehovha a hi nyikeke swona hi ku va a hi hlayisile a nyiketa evokweni ra hina vuthu ra vaphangi leri a ri lwa na hina.
24  Xana i mani la nga ta mi yingisa emaritweni lawa? Hikuva xiavelo xa loyi a rheleleke enyimpini xi ta fana ni xiavelo xa loyi a tshameke ni ndzhwalo. Hinkwavo va ta va ni swiavelo.”
25  Ku sukela esikwini rero ku ya emahlweni a xi veka xi va xileriso ni xiboho xa vuavanyisi eka Israyele ku ta fikela esikwini leri.
26  Loko Davhida a fika eSikilaga, a rhumela swin’wana swa swilo leswi phangiweke eka vakulukumba va Yuda, vanakulobye, a ku: “Hi leyi nyiko yo katekisa leyi humaka eka leswi phangiweke swa valala va Yehovha.”
27  Eka lava a va ri eBethele, ni lava a va ri eRhamoti wa le dzongeni, ni lava a va ri eYatiri,
28  ni lava a va ri eArowere, ni lava a va ri eSifimoti, ni lava a va ri aExitemowa,
29  ni lava a va ri eRakala, ni lava a va ri emitini ya va ka Yeramiyele, ni lava a va ri emitini ya Vakena,
30  ni lava a va ri eHorma, ni lava a va ri eBoraxani, ni lava a va ri eAtaki,
31  ni lava a va ri eHebroni, ni le ka tindhawu hinkwato leti Davhida a fambeke eka tona, yena ni vavanuna vakwe.
16  Eku heteleleni Yehovha a vutisa Samuwele a ku: “Xana u ta rilela Sawulo ku fikela rini, loko mina hi tlhelo lerin’wana ndzi n’wi bakanyile leswaku a nga vi hosi ya Israyele? Tata rimhondzo ra wena hi mafurha u famba. Ndzi ta ku rhuma eka Yese lowa le Betlehema, hikuva ndzi tihlawulele hosi exikarhi ka vana vakwe.”
2  Kambe Samuwele a ku: “Xana ndzi ta fambisa ku yini? Xikan’we-kan’we loko Sawulo a swi twa, kunene u ta ndzi dlaya.” Yehovha a ya emahlweni a ku: “U fanele u teka xihon’wana xa ntlhambi u famba na xona, u ku, ‘Ndzi tele ku ta endlela Yehovha xitlhavelo.’
3  U fanele u vitanela Yese exitlhavelweni; kutani loko ku ri mina, ndzi ta ku tivisa leswi u faneleke u swi endla, u fanele u ndzi totela loyi ndzi nga ta ku komba yena.”
4  Samuwele a endla leswi Yehovha a swi vuleke. Loko a fika eBetlehema, vakulukumba va muti va sungula ku rhurhumela loko va hlangana na yena, kutani va ku: “Xana ku ta ka wena ku vula ku rhula?”
5  Hiloko a ku: “Ku vula ku rhula. Ndzi tele ku ta endlela Yehovha xitlhavelo. Tihlawulekiseni, mi ya na mina exitlhavelweni.” Kutani a hlawulekisa Yese ni vana vakwe, endzhaku ka sweswo a va vitanela exitlhavelweni.
6  Kuteloko va nghena naswona a vone Eliyabu, xikan’we-kan’we a ku: “Hakunene mutotiwa wakwe u le mahlweni ka Yehovha.”
7  Kambe Yehovha a ku eka Samuwele: “U nga languti ku languteka kakwe ni ku tlakuka ka xiyimo xakwe, hikuva ndzi n’wi bakanyile. Hikuva [Xikwembu a xi voni] hi ndlela leyi munhu a vonaka ha yona, hikuva munhu u vona ntsena leswi vonakaka ematihlweni; kambe loko ku ri Yehovha, u vona leswi mbilu yi nga swona.”
8  Hiloko Yese a vitana Abinadaba, a n’wi hundzisa emahlweni ka Samuwele, kambe yena a ku: “Hambi ku ri loyi, Yehovha a nga n’wi hlawulanga.”
9  Endzhaku ka sweswo, Yese a hundzisa Xamaha, kambe yena a ku: “Hambi ku ri loyi, Yehovha a nga n’wi hlawulanga.”
10  Kutani Yese a hundzisa vana vakwe va nkombo emahlweni ka Samuwele; Samuwele a byela Yese nakambe a ku: “Yehovha a nga va hlawulanga lava.”
11  Eku heteleleni Samuwele a byela Yese a ku: “Xana hi vona vafana hinkwavo lava?” Hiloko a ku: “Lontsongo eka hinkwavo u sele ku ta fikela sweswi, kutani waswivo, u byisa tinyimpfu.” Samuwele a byela Yese a ku: “Rhumela rito leswaku va ya n’wi landza, hikuva a hi nge tshami ehansi hi dya a nga si fika laha.”
12  Hiloko a rhumela rito leswaku a landziwa. Yena a a ri wa ribungwana, jaha leri nga ni mahlo yo saseka, ri sasekile. Kutani Yehovha a ku: “Suka u yima, n’wi tote, hikuva loyi hi yena!”
13  Hikwalaho Samuwele a teka rimhondzo ra mafurha, a n’wi tota exikarhi ka vamakwavo. Kutani moya wa Yehovha wu sungula ku tirha ehenhla ka Davhida ku sukela esikwini rero ku ya emahlweni. Endzhaku Samuwele a pfuka a khoma ndlela a ya eRhama.
14  Moya wa Yehovha wu suka eka Sawulo, kutani moya wo biha lowu humaka eka Yehovha wu n’wi hlasela.
15  Malandza ya Sawulo ma ku eka yena: “Waswivo, sweswi moya wo biha wa Xikwembu wa ku hlasela.
16  Hi kombela leswaku hosi ya hina yi lerisa malandza ya wena emahlweni ka wena leswaku va lava munhu la nga ni vuswikoti bya ku chaya haripa. Kutaku loko moya wo biha wa Xikwembu wu va ehenhla ka wena, yena u ta yi chaya hi voko, kunene swi ta ku fambela kahle.”
17  Kutani Sawulo a byela malandza yakwe a ku: “Ndzi kombela mi ndzi nyika munhu la tivaka ku chaya kahle, mi fanele mi n’wi tisa eka mina.”
18  Un’wana wa vatirhi a hlamula a ku: “Waswivo, ndzi vone ndlela leyi n’wana wa Yese lowa le Betlehema a nga ni vuswikoti bya ku chaya ha yona, i wanuna wa vurhena ni matimba naswona i wanuna wa nyimpi ni xivulavuri xo tlhariha, wanuna la vumbekeke kahle, naswona Yehovha u na yena.”
19  Hiloko Sawulo a rhuma varhumiwa eka Yese, a ku: “Ndzi rhumelele Davhida n’wana wa wena, loyi a risaka ntlhambi.”
20  Kutani Yese a teka mbhongolo, xinkwa, gula ra dzovo ra vhinyo ni ximbutana, a swi rhumela eka Sawulo hi voko ra Davhida n’wana wakwe.
21  Hiloko Davhida a fika eka Sawulo a n’wi tirhela; kutani a n’wi rhandza swinene, naswona a n’wi endla murhwali wa swihlomo swakwe swa nyimpi.
22  Kutani Sawulo a rhumela rito eka Yese, a ku: “Ndzi kombela leswaku Davhida a ya emahlweni a ndzi tirhela, hikuva u kume tintswalo ematihlweni ya mina.”
23  Kutani, loko moya wa Xikwembu wu va ehenhla ka Sawulo, Davhida a teka haripa, a yi chaya; Sawulo a kuma ku wisa naswona a swi n’wi fambela kahle, moya wo biha wu suka ehenhla ka yena.
18  Hi ku hatlisa loko a heta ku vulavula na Sawulo, moya-xiviri wa Yonathani wu namarhelana ni moya-xiviri wa Davhida, Yonathani a sungula ku n’wi rhandza kukota moya-xiviri wakwe.
2  Hiloko Sawulo a n’wi teka esikwini rero, a nga n’wi pfumelelanga ku tlhelela endlwini ya tata wakwe.
3  Yonathani na Davhida va endla ntwanano, hikwalaho ka leswi a a n’wi rhandza kukota moya-xiviri wakwe.
4  Ku tlula kwalaho, Yonathani a hluvula nguvu yakwe yo pfumala mavoko leyi a yi ri eka yena, a yi nyika Davhida, ni tinguvu takwe hambi ku ri banga rakwe ni vurha byakwe ni vamba rakwe.
5  Davhida a huma. Kun’wana ni kun’wana laha Sawulo a a n’wi rhuma kona, a a endla hi vutlhari, lerova Sawulo a n’wi veka a lawula vavanuna vakwe va nyimpi; swi vonake swi ri swinene ematihlweni ya vanhu hinkwavo ni le matihlweni ya malandza ya Sawulo.
6  Kuteloko va nghena, loko Davhida a vuyile eku dlayeni ka Vafilisita, vavasati va huma emitini hinkwayo ya Israyele hi tinsimu ni mincino, va ta hlangana na Sawulo lowa hosi hi swingomana ni hi ku tsaka ni hi swipendana.
7  Vavasati lava a va ri eku tlangeleni, va hamba va phata, va ku: “Sawulo u dlaye magidi yakwe,Kambe Davhida u dlaye makume yakwe ya magidi.”
8  Kutani Sawulo a sungula ku hlundzuka swinene, marito lawa a ma nga ri manene hi ku ya hi langutelo rakwe lerova u te: “Va nyike Davhida makume ya magidi kambe mina va ndzi nyike magidi, ku lo sala ntsena leswaku va n’wi nyika vuhosi!”
9  Ku sukela esikwini rero ku ya emahlweni, Sawulo a a tshamela ku languta Davhida hi tihlo ro biha.
10  Kutani hi siku leri tlhandlamaka moya wo biha wa Xikwembu wu tirha ehenhla ka Sawulo lerova a tikhoma ku fana ni muprofeta endlwini yakwe loko Davhida a tlanga vuyimbeleri hi voko ku fana ni le masikwini ya khale; fumu a ri ri evokweni ra Sawulo.
11  Hiloko Sawulo a hoxa fumu, a ku: “Ndzi ta tlhava Davhida ndzi n’wi patsa ni khumbi,” kambe Davhida a bvutama emahlweni kakwe, kambirhi.
12  Sawulo a chava Davhida hikuva Yehovha u tikombe a ri na yena, kambe a a sukile eka Sawulo.
13  Hikwalaho Sawulo a n’wi susa eka yena, a n’wi veka a va murhangeri wa vanhu va 1 000 eka yena; a a hamba a huma ni ku nghena emahlweni ka vanhu.
14  Davhida a a hamba a endla hi vutlhari etindleleni takwe hinkwato, Yehovha a a ri na yena.
15  Sawulo a hambeta a swi vona leswaku a a endla hi vutlhari ngopfu, lerova a a n’wi chava.
16  Kutani tiko hinkwaro ra Israyele ni ra Yuda a va rhandza Davhida, hikuva a a huma ni ku a nghena emahlweni ka vona.
17  Eku heteleleni Sawulo a byela Davhida a ku: “Hi loyi n’wana wa mina wa nhwanyana lonkulu Meraba. Hi yena loyi ndzi nga ta ku nyika yena a va nsati wa wena. Ntsena tikombise u ri wanuna wa vurhena eka mina u lwa tinyimpi ta Yehovha.” Kambe loko ku ri Sawulo, u tibyele a ku: “U nga pfumeleli voko ra mina ri va ehenhla ka yena, kambe pfumelela voko ra Vafilisita ri va ehenhla ka yena.”
18  Hiloko Davhida a byela Sawulo a ku: “Xana ndzi mani naswona maxaka ya mina i va mani, ndyangu wa tatana eIsrayele lerova ndzi va mukon’wana wa hosi?”
19  Hambiswiritano, enkarhini lowu Meraba n’wana wa Sawulo wa nhwanyana a nyikiweke Davhida ha wona, ana se a a nyikiwe Adriyele lowa Muavele-mehola a va nsati wakwe.
20  Kutani Mikala n’wana wa Sawulo wa nhwanyana a a rhandzana na Davhida, hiloko va swi vika eka Sawulo, mhaka leyi a a yi rhandza.
21  Hikwalaho Sawulo a ku: “Ndzi ta n’wi nyika yena leswaku a va ntlhamu eka yena nileswaku voko ra Vafilisita ri va ehenhla ka yena.” Hiloko Sawulo a byela Davhida a ku: “U ta endla ntwanano wa vukati na mina namuntlha hi un’wana wa vavasati lava vambirhi.”
22  Ku tlula kwalaho, Sawulo a lerisa malandza yakwe a ku: “Vulavulani na Davhida exihundleni mi ku, ‘Waswivo! Hosi ya ku tsakela, malandza ya yona hinkwawo ma ku rhandza. Sweswi, endla ntwanano wa vukati ni hosi.’”
23  Hiloko malandza ya Sawulo ma sungula ku vulavula marito lawa etindleveni ta Davhida, kambe Davhida a ku: “Xana i nchumu wo olova ematihlweni ya n’wina ku endla ntwanano wa vukati ni hosi loko mina ndzi ri munhu la pfumalaka, la pfumalaka xindzhuti?”
24  Kutani malandza ya Sawulo ma n’wi vikela, ma ku: “Davhida u vulavule marito yo fana ni lawa.”
25  Hiloko Sawulo a ku: “N’wina mi ta byela Davhida mi ku, ‘Hosi a yi tsakeli mali ya ndzovolo kambe yi tsakela minsuvu ya 100 ya Vafilisita, leswaku yi tirihisela eka valala va hosi.’” Kambe loko ku ri Sawulo, a a bohe kungu ra leswaku Davhida a wa hi voko ra Vafilisita.
26  Kutani malandza yakwe ma vikela Davhida marito lawa, hiloko mhaka leyi yi rhandziwa hi Davhida, leswaku a endla ntwanano wa vukati ni hosi, masiku a ma nga si hela.
27  Kutani Davhida a pfuka a famba, yena ni vavanuna vakwe va ya dlaya vavanuna va 200 exikarhi ka Vafilisita, Davhida a vuya a tisa minsuvu ya vona, a yi nyika hosi yi ri nhlayo leyi heleleke leswaku a endla ntwanano wa vukati ni hosi. Hiloko Sawulo a n’wi nyika Mikala n’wana wakwe a va nsati wa yena.
28  Sawulo a swi vona naswona a swi tiva leswaku Yehovha a a ri na Davhida. Loko ku ri Mikala n’wana wa Sawulo a a n’wi rhandza.
29  Sawulo a tlhela a n’wi chava swinene Davhida, kutani Sawulo a va nala wa Davhida nkarhi hinkwawo.
30  Tihosana ta Vafilisita a ti huma, nkarhi hinkwawo loko ti huma, Davhida a a endla hi vutlhari ku tlula malandza hinkwawo ya Sawulo; vito rakwe ri va ra risima swinene.
17  Vafilisita va hlengeleta lava a va ri emixaxeni ya vona leswaku va ya enyimpini. Loko va hlengeletane eSokho, lowu nga wa Yuda, va dzima mixaxa exikarhi ka Sokho na Azeka, aEfesa-damima.
2  Loko ku ri Sawulo ni vavanuna va Israyele, va hlengeletane va dzima mixaxa erivaleni ra le hansi ra Elaha, va lunghekela nyimpi leswaku va hlangana ni Vafilisita.
3  Vafilisita a va yime ehenhla ka ntshava etlhelweni leri, Vaisrayele a va yime ehenhla ka ntshava etlhelweni lerin’wana, nkova wu ri exikarhi ka vona.
4  Kutani nhenha yi huma emixaxeni ya Vafilisita, vito ra yona a ku ri Goliyadi, yi huma eGati, ku leha ka yona a ku ri swisungunu swa tsevu ni ku leha ka vuanamo bya xandla.
5  Enhlokweni ya yona a ku ri ni xihuku xa koporo, a yi ambale nguvu ya mahakatimba ya nsimbi yi ri ni mahakatimba lama tlhandlakaneke, ntiko wa nguvu ya mahakatimba ya nsimbi a ku ri tixikele ta koporo ta 5 000.
6  A ku ri ni switlhangu swa koporo leswi veheriwaka emilengeni ehenhla ka milenge ya yona ni tlhari ro vevuka ra koporo exikarhi ka makatla ya yona.
7  Mphiselo wa fumu ra yona a wu fana ni mhandzi ya valuki va mapesa, banga ra fumu ra yona a ri ri tixikele ta nsimbi ta 600; la rhwaleke xitlhangu lexikulu a a famba emahlweni ka yona.
8  Hiloko yi yima yi nga fambi, yi sungula ku huwelela lava va nga enxaxamelweni wa nyimpi ya Israyele, yi ku eka vona: “Ha yini mi huma ku ta fola mi lunghekele nyimpi? Xana a ndzi Mufilisita, naswona n’wina a mi malandza ya Sawulo? Tihlawuleleni wanuna, a rhelela a ta eka mina.
9  Loko a swi kota ku lwa na mina naswona a ndzi dlaya, hi fanele hi va malandza ya n’wina. Kambe loko mina ndzi ringana na yena hi matimba kutani ndzi n’wi dlaya, n’wina mi fanele mi va malandza ya hina, mi fanele mi hi tirhela.”
10  Mufilisita a ya emahlweni a ku: “Mina ndza wu tlhontlha nxaxamelo wa nyimpi ya Israyele esikwini leri. Ndzi nyikeni wanuna hi lwa!”
11  Loko Sawulo ni tiko hinkwaro ra Israyele va twa marito lawa ya Mufilisita, va tshuka naswona va chava ngopfu.
12  Davhida a a ri n’wana wa Muefurata loyi a a huma eBetlehema wa Yuda, vito rakwe a ku ri Yese. A a ri ni vana va nhungu. Emasikwini ya Sawulo wanuna loyi a a dyuhele exikarhi ka vavanuna.
13  Kutani vana vanharhu lavakulu va Yese va famba. Va landzele Sawulo enyimpini, mavito ya vana vakwe vanharhu lava va yeke enyimpini a ku ri Eliyabu lowa mativula, ni n’wana wakwe wa vumbirhi Abinadaba, ni wa vunharhu Xamaha.
14  Davhida a a ri lontsongo eka hinkwavo, lava vanharhu lavakulu va landzele Sawulo.
15  Davhida a a famba a ya langutela tinyimpfu ta tata wakwe eBetlehema, a huma eka Sawulo.
16  Kutani Mufilisita a hambeta a tshinela nimixo swinene ni nimadyambu, a yimeka ku ringana masiku ya 40.
17  Hiloko Yese a byela Davhida n’wana wakwe a ku: “Ndzi kombela u teka mpimo lowu wa efa wa mavele lama katingiweke ni swinkwa leswi swa khume u yisa eka vamakwenu, u swi rhwala hi ku hatlisa u swi yisa enxaxeni, eka vamakwenu.
18  Swiphemu leswi swa khume leswi endliweke hi ntswamba u swi yisa eka murhangeri wa vanhu va 1 000; naswona u fanele u vutisisa hi vutomi bya vamakwenu, u fanele u teka xikombiso eka vona.”
19  Hi nkarhi wolowo Sawulo swin’we na vona, ni vavanuna lavan’wana hinkwavo va Israyele a va ri erivaleni ra le hansi ra Elaha, va lwa ni Vafilisita.
20  Hiloko Davhida a pfuka nimpundzu swinene a siya tinyimpfu ni muhlayisi, a rhwala ivi a famba hilaha Yese a n’wi leriseke hakona. Loko a fika enxaxeni lowu nga biyeriwa, mavandla ya nyimpi a ma huma ma ya enxaxamelweni wa nyimpi, kutani va ba hungwe ra nyimpi.
21  Kutani Israyele ni Vafilisita va sungula ku yima hi nxaxamelo wa nyimpi leswaku va hlanganisa nxaxamelo wa nyimpi.
22  Hi ku hatlisa Davhida a siya ndzhwalo lowu a wu ri eka yena, wu khathaleriwa hi muhlayisi wa ndzhwalo, a tsutsumela enxaxamelweni wa nyimpi. Loko a fika, a sungula ku vutisa hi vutomi bya vamakwavo.
23  Loko a ri karhi a vulavula na vona, waswivo, nhenha leyi vito ra yona ku nga Goliyadi, Mufilisita la humaka eGati, yi ta yi huma enxaxamelweni wa nyimpi ya Vafilisita, yi sungula ku vulavula marito lama fanaka ni yo sungula, Davhida a ma twa.
24  Vavanuna hinkwavo va Israyele, loko va vone wanuna loyi, waswivo, va n’wi baleka, a va chava swinene.
25  Vavanuna va Israyele va ku: “Xana mi n’wi vonile wanuna loyi a taka? Hikuva u tela ku ta tlhontlha Israyele. Munhu loyi a nga ta n’wi dlaya, hosi yi ta n’wi fuwisa hi rifuwo lerikulu, yi ta n’wi nyika n’wana wakwe wa nhwanyana, yi ta ntshunxa yindlu ya tata wakwe eIsrayele.”
26  Davhida a vutisa vavanuna lava a va yime ekusuhi na yena a ku: “Xana ku ta endliwa yini eka munhu la dlayaka Mufilisita luya kunene a susa ndzhukano ehenhla ka Israyele? Hikuva i mani Mufilisita loyi la nga yimbangiki leswaku a tlhontlha nxaxamelo wa nyimpi ya Xikwembu lexi hanyaka?”
27  Hiloko vanhu va n’wi byela marito lama fanaka ni yo sungula, va ku: “Hi yona ndlela leyi ku nga ta endliwa ha yona eka munhu la n’wi dlayaka.”
28  Kutani Eliyabu makwavo lonkulu a swi twa loko a vulavula ni vavanuna lava, Eliyabu a hlundzukela Davhida swinene, lerova a ku: “Ha yini u rhelerile? Naswona, xana u ti siye na mani tinyimpfu letiya ti nga riki tingani emananga? Mina ndzi ku tiva kahle ku tikukumuxa ni vubihi bya mbilu ya wena, hikuva u rhelerile hi xikongomelo xa ku vona nyimpi.”
29  Hiloko Davhida a ku: “Xana se ndzi endle yini sweswi? Xana a ku nga ri rito ntsena?”
30  Kutani a hundzulukela eka un’wana etlhelo ka yena, a ya emahlweni a vula rito leri fanaka ni ro sungula, vanhu na vona va n’wi nyika nhlamulo leyi fanaka ni yo sungula.
31  Kutani marito lawa Davhida a ma vuleke ma twiwa, hiloko va ma vula emahlweni ka Sawulo. Hikwalaho a n’wi landza.
32  Davhida a ya emahlweni a byela Sawulo a ku: “U nga pfumeleli mbilu ya wanuna un’wana ni un’wana yi hela matimba endzeni ka yena. Nandza wa wena u ta famba kunene a lwa ni Mufilisita loyi.”
33  Kambe Sawulo a ku eka Davhida: “A wu nge swi koti ku ya eka Mufilisita loyi u ya lwa na yena, hikuva wena wa ha ri mufana kasi yena i wanuna wa nyimpi ku sukela a ha ri mufana.”
34  Davhida a ya emahlweni a byela Sawulo a ku: “Nandza wa wena u ve murisi eka tata wakwe, exikarhi ka ntlhambi, hiloko ku ta nghala ni bere, ha xin’we xi teka nyimpfu entlhambini.
35  Kutani ndzi huma ndzi xi sala hi le ndzhaku, ndzi xi dlaya, ndzi ponisa enon’wini wa xona. Loko xi ndzi pfukela, ndzi xi khome hi malepfu ya xona ndzi xi ba ndzi xi dlaya.
36  Nandza wa wena u dlaye nghala ni bere; kutani Mufilisita loyi la nga yimbangiki u fanele a fana ni xin’wana xa swona, hikuva u tlhontlhe nxaxamelo wa nyimpi ya Xikwembu lexi hanyaka.”
37  Davhida a engeta a ku: “Yehovha loyi a ndzi kutsuleke eka rhuva ra nghala ni le ka rhuva ra bere, hi yena la nga ta ndzi kutsula evokweni ra Mufilisita loyi.” Hiloko Sawulo a byela Davhida a ku: “Famba, onge Yehovha a nga va na wena.”
38  Kutani Sawulo a ambexa Davhida tinguvu takwe, a vehela xihuku xa koporo enhlokweni yakwe, endzhaku ka sweswo a n’wi ambexa nguvu ya mahakatimba ya nsimbi.
39  Kutani Davhida a khama banga rakwe ehenhla ka tinguvu takwe, a ringeta ku famba, [kambe a tsandzeka], hikuva a a nga si tshama a swi ambala. Eku heteleleni Davhida a byela Sawulo a ku: “A ndzi swi koti ku famba ndzi ambale swilo leswi, hikuva a ndzi si tshama ndzi swi ringeta.” Hiloko Davhida a n’wi hluvula swona.
40  A teka nhonga yakwe a tihlawulela maribye ya ntlhanu yo tswulungeka ku ma tlula hinkwawo enkoveni, a ma chela enkwameni wakwe wa varisi lowu a wu ri xikutsu xakwe, evokweni a a tamele xipelupelu xakwe. Kutani a tshinelela Mufilisita.
41  Mufilisita a tshinela, a tshinela ekusuhi ngopfu eka Davhida, wanuna la rhwaleke xitlhangu a a ri emahlweni ka yena.
42  Kuteloko Mufilisita a languta kutani a vona Davhida, a sungula ku n’wi langutela ehansi hikuva a a ri mufana naswona a ri wa ribungwana, a sasekile.
43  Hiloko Mufilisita a byela Davhida a ku: “Xana ndzi mbyana leswi u taka eka mina u tamele tinhonga?” Mufilisita a rhuketela Davhida hi swikwembu swakwe.
44  Mufilisita a ya emahlweni a byela Davhida a ku: “Tana eka mina, ndzi ta nyiketa nyama ya wena eka tinyenyana ta matilo ni le ka swiharhi swa nhova.”
45  Davhida a byela Mufilisita a ku: “U ta eka mina hi banga ni fumu ni tlhari, kambe mina ndzi ta eka wena hi vito ra Yehovha wa mavuthu, Xikwembu xa nxaxamelo wa nyimpi ya Israyele lexi u xi tlhontlheke.
46  Esikwini leri Yehovha u ta ku nyiketa evokweni ra mina, kunene ndzi ta ku dlaya ndzi tsema nhloko ya wena; kunene esikwini leri ndzi ta nyiketa mintsumbu ya nxaxa wa Vafilisita eka tinyenyana ta matilo ni le ka swivandzana swa misava; vanhu va misava hinkwayo va ta tiva leswaku ku ni Xikwembu xa Israyele.
47  Nhlengeletano leyi hinkwayo yi ta tiva leswaku Yehovha a nga ponisi hi banga kumbe hi fumu, hikuva nyimpi i ya Yehovha, u fanele a mi nyiketa evokweni ra hina.”
48  Kutani Mufilisita loyi a pfuka a hambeta a ta, a tshinela ekusuhi ku ta hlangana na Davhida, Davhida a hatlisa a tsutsumela enxaxamelweni wa nyimpi a ya hlangana ni Mufilisita.
49  Hiloko Davhida a nghenisa voko enkwameni wakwe a teka ribye, a ri hoxa hi xipelupelu kutani ri ba Mufilisita emombyeni, ribye ri nghena emombyeni wakwe, kutani a wela emisaveni hi xikandza.
50  Hikwalaho Davhida, hi xipelupelu ni ribye, u tikombise a ri ni matimba ku tlula Mufilisita, a ba Mufilisita a n’wi dlaya; Davhida a a nga tamelanga banga.
51  Davhida a tsutsuma, kutani a yima ehenhla ka Mufilisita. Hiloko a teka banga ra yena, a ri hlomula enkotlotweni wa rona, kunene a n’wi dlaya loko a tsema nhloko yakwe hi rona. Vafilisita va vona leswaku munhu wa vona wa matimba u file, va baleka.
52  Hiloko vavanuna va Israyele ni va Yuda va pfuka va sungula ku huwelela va hlongorisa Vafilisita ku ya fika enkoveni ni ku ya fika etinyangweni ta Ekroni, kutani lava va vavisekeke ngopfu va Vafilisita va hambeta va wa endleleni ku suka eXarayimi ku ya fika eGati ni ku ya fika aEkroni.
53  Endzhaku ka sweswo vana va Israyele va vuya eku hlongoriseni ka Vafilisita, kutani va phanga mixaxa ya vona.
54  Hiloko Davhida a teka nhloko ya Mufilisita loyi a yi tisa eYerusalema, matlhari ya yena a ma veka entsongeni wakwe.
55  Kutani enkarhini lowu Sawulo a voneke Davhida loko a huma ku ya hlangana ni Mufilisita, u angule Abinere murhangeri wa vuthu rakwe a ku: “Xana mufana loyi i n’wana wa mani, Abinere?” Hiloko Abinere a ku: “Hi vutomi bya moya-xiviri wa wena, Wena hosi, a ndzi swi tivi nikatsongo!”
56  Kutani hosi yi ku: “Lavisisa leswaku mufana loyi i n’wana wa mani.”
57  Hikwalaho, hi ku hatlisa loko Davhida a vuyile eku dlayeni ka Mufilisita, Abinere a n’wi teka a n’wi tisa emahlweni ka Sawulo a tamele nhloko ya Mufilisita evokweni.
58  Sweswi Sawulo a ku eka yena: “Xana u n’wana wa mani, wena mufana?” Davhida a ku: “Ndzi n’wana wa nandza wa wena Yese lowa le Betlehema.”
9  Kutani ku va ni munhu wa Benjamini, vito rakwe a ku ri Kixi n’wana wa Abiyele, n’wana wa Serori, n’wana wa Bekorati, n’wana wa Afiya lowa ka Benjamini, munhu wa rifuwo lerikulu.
2  A a ri ni n’wana loyi vito rakwe a ku ri Sawulo, a ri ntsongo naswona a sasekile, a ku nga ri na wanuna eka vana va Israyele loyi a a saseke ku n’wi tlula; ku sukela emakatleni ku ya ehenhla a a lehilenyana ku tlula vanhu hinkwavo.
3  Hiloko timbhongolo ta matswele ta Kixi tata wa Sawulo ti lahleka. Kutani Kixi a byela Sawulo n’wana wakwe a ku: “Ndzi kombela u teka un’wana wa vatirhi, mi suka mi ya lava timbhongolo ta matswele.”
4  A tsemakanya endhawini ya tintshava ya Efrayimi, a tsemakanya etikweni ra Xalixa, kambe a va ti kumanga. Va tsemakanya etikweni ra Xalimi, kambe a ti nga ri kona. A ya emahlweni a tsemakanya etikweni ra va ka Benjamini, kambe a va ti kumanga.
5  Va fika etikweni ra Zufu; loko ku ri Sawulo a byela mutirhi wakwe loyi a a ri na yena a ku: “Tana, a hi tlhele, leswaku tatana a nga tshiki ku langutela timbhongolo ta matswele, a vilela hi hina.”
6  Kambe a ku eka yena: “Ndza ku kombela, waswivo! Ku ni munhu wa Xikwembu emutini lowu, munhu loyi wa xiximiwa. Hakunene hinkwaswo leswi a swi vulaka swa hetiseka. A hi ye kona sweswi. Kumbexana a nga hi byela ndlela leyi hi faneleke hi famba ha yona.”
7  Hiloko Sawulo a byela mutirhi wakwe a ku: “Loko ho ya, hi ta n’wi nyika yini munhu yoloye? hikuva xinkwa a xa ha ri kona eswikutswini swa hina, kutani a hi na nchumu lowu hi nga wu nyikaka munhu wa Xikwembu xa ntiyiso wu va nyiko. Xana hi na yini?”
8  Mutirhi a hlamula Sawulo nakambe a ku: “Waswivo! Ku ni kotara ya xikele ya silivhere evokweni ra mina, ndzi ta yi nyika munhu wa Xikwembu xa ntiyiso, u ta hi byela ndlela ya hina.”
9  (Eminkarhini yo sungula eIsrayele, munhu a a ta vulavurisa xileswi loko a ya lava Xikwembu: “Tanani, a hi yeni eka la vonaka ka ha ri emahlweni.” Hikuva muprofeta wa namuntlha a a vitaniwa la vonaka ka ha ri emahlweni eminkarhini yo sungula.)
10  Kutani Sawulo a byela mutirhi wakwe a ku: “Rito ra wena i rinene. Tana, a hi fambe.” Hiloko va ya emutini laha munhu wa Xikwembu xa ntiyiso a a ri kona.
11  Loko va ri karhi va tlhandluka exigangeni lexi tlhandlukelaka emutini, va kuma vanhwanyana va huma ku ya ka mati. Kutani va ku eka vona: “Xana ku ni la vonaka ka ha ri emahlweni endhawini leyi?”
12  Va va hlamula va ku: “U kona. Maswivo! U le mahlweni ka n’wina. Hatlisani, hikuva namuntlha u tile emutini, hikuva namutlha ku ni xitlhavelo xa vanhu endhawini leyi tlakukeke.
13  Hi ku hatlisa loko mi fika emutini, mi ta n’wi kuma a nga si tlhandlukela endhawini leyi tlakukeke a ya dya; hikuva vanhu a va nge dyi kukondza a fika, hikuva hi yena la katekisaka xitlhavelo. Endzhaku ka sweswo lava va rhambiweke va nga dya. Kutani tlhandlukani, hikuva—sweswi mi ta n’wi kuma.”
14  Hiloko va tlhandlukela emutini. Loko va ha nghena exikarhi ka muti, Samuwele a ri karhi a ta a va hlanganisa leswaku va tlhandlukela endhawini leyi tlakukeke.
15  Loko ku ri Yehovha, u pfule ndleve ya Samuwele, ka ha sele siku leswaku Sawulo a ta, a n’wi byela a ku:
16  “Mundzuku hi nkarhi lowu, ndzi ta rhumela munhu eka wena a huma etikweni ra Benjamini, u fanele u n’wi tota a va murhangeri wa vanhu va mina, ku nga Israyele; u fanele a ponisa vanhu va mina evokweni ra Vafilisita, hikuva ndzi vone ku xaniseka ka vanhu va mina, hikuva xirilo xa vona xi fike eka mina.”
17  Samuwele a vona Sawulo, loko ku ri Yehovha a n’wi hlamula a ku: “Hi loyi munhu loyi ndzi ku byeleke ha yena ndzi ku, ‘Hi yena la nga ta hlayisa vanhu va mina va ri ehansi ka swipimelo.’”
18  Kutani Sawulo a tshinela eka Samuwele exikarhi ka nyangwa, a ku: “Ndzi kombela u ndzi byela, Kahle-kahle yi kwihi yindlu ya la vonaka ka ha ri emahlweni?”
19  Samuwele a hlamula Sawulo a ku: “Hi mina la vonaka ka ha ri emahlweni. Tlhandlukani emahlweni ka mina mi ya endhawini leyi tlakukeke, mi fanele mi dya na mina namuntlha, mina ndzi ta mi tshika mi famba nimixo, kutani ndzi ta mi byela hinkwaswo leswi nga embilwini ya n’wina.
20  Malunghana ni timbhongolo ta matswele leti a ti lahlekile masiku manharhu lama hundzeke, mi nga veki mbilu ya n’wina eka tona, hikuva ti kumiwile. Xana leswi navelekaka hinkwaswo swa Israyele i swa mani? Xana a hi swa wena ni swa yindlu hinkwayo ya tata wa wena?”
21  Hiloko Sawulo a n’wi hlamula a ku: “Xana a ndzi wa ka Benjamini, etinyimbeni letitsongo ngopfu ta Israyele, xana ndyangu wa ka hina a hi lowu nga nyawuriki eka mindyangu hinkwayo ya nyimba ya Benjamini? Hikwalaho, ha yini u vulavule nchumu wo fana ni lowu eka mina?”
22  Kutani Samuwele a teka Sawulo ni mutirhi wakwe, a va tisa eholweni yo dyela, a va nyika ndhawu leyi nga emahlweni ka lava va rhambiweke; a ku ri vavanuna va kwalomu ka 30.
23  Endzhaku, Samuwele a byela musweki a ku: “Ndzi nyike xiphemu lexi ndzi ku nyikeke xona, lexi ndzi ku byeleke ndzi ku, ‘Xi veke eka wena.’”
24  Hiloko musweki a tlakula nyama ya nenge ni leswi a swi ri eka yona, a yi veka emahlweni ka Sawulo. A n’wi byela a ku: “Leswi swi vekiweke hi leswi. Swi veke emahlweni ka wena. Dyana, hikuva swi hlayiseriwe wena leswaku u ta swi dya ni lava va rhambiweke hi nkarhi lowu vekiweke.” Kutani Sawulo a dya na Samuwele esikwini rero.
25  Endzhaku ka sweswo va rhelela va suka endhawini leyi tlakukeke va ya emutini, yena a ya emahlweni a vulavula na Sawulo a ri elwangwini ra yindlu.
26  Kutani va pfuka nimpundzu swinene, kuteloko vurhonga byi tlhandlukile, Samuwele a vitana Sawulo a ri elwangwini ra yindlu, a ku: “Pfuka, leswaku ndzi ta ku tshika u famba.” Hiloko Sawulo a pfuka, kutani yena na Samuwele va humela ehandle.
27  Loko va ri karhi va rhelela etlhelo ka muti, Samuwele a byela Sawulo a ku: “Byela mutirhi leswaku a hundza, a famba emahlweni ka hina”—hiloko a hundza—“loko ku ri wena, yima sweswi, u nga fambi leswaku ndzi ta ku twisa rito ra Xikwembu.”
28  Emasikwini wolawo, Vafilisita va sungula ku hlengeleta lava a va ri emixaxeni ya vona leswaku va nghena evuthwini va ya lwa na Israyele. Kutani Akixi a byela Davhida a ku: “Handle ko kanakana u swi tiva kahle leswaku u fanele u huma na mina hi ya enxaxeni, wena ni vavanuna va wena.”
2  Hiloko Davhida a byela Akixi a ku: “Hi yona mhaka leyi wena u tivaka leswi nandza wa wena a nga ta swi endla.” Hikwalaho Akixi a ku eka Davhida: “Hi yona mhaka leyi ndzi nga ta ku veka u va murindzi wa nhloko ya mina nkarhi hinkwawo.”
3  Sweswi Samuwele a a file, kutani tiko hinkwaro ra Israyele a ri n’wi rilela ri tlhela ri n’wi lahla eRhama, muti wakwe. Loko ku ri Sawulo, a a suse vangoma ni vavhumbhi lavakulu va swiendlakalo etikweni.
4  Hikwalaho Vafilisita va hlengeletana va fika va dzima mixaxa eXunemi. Kutani Sawulo a hlengeleta tiko hinkwaro ra Israyele, va dzima mixaxa eGilbowa.
5  Loko Sawulo a vona nxaxa wa Vafilisita, a chava, kutani mbilu yakwe yi rhurhumela swinene.
6  Hambiloko Sawulo a vutisa Yehovha, Yehovha a nga ha n’wi hlamulanga, hambi ku ri hi milorho kumbe hi Urimi kumbe hi vaprofeta.
7  Eku heteleleni Sawulo a byela malandza yakwe a ku: “Ndzi laveleni wansati la nga mutshila wa vungoma, ndzi ta ya eka yena ndzi n’wi vutisa.” Kutani malandza yakwe ma ku eka yena: “Waswivo! Ku ni wansati la nga mutshila wa vungoma aEni-dori.”
8  Hikwalaho Sawulo a tiendla va nga n’wi tivi hi ku ambala tinguvu tin’wana, a famba, yena ni vavanuna vambirhi va ri na yena; va fike eka wansati loyi nivusiku. Kutani a ku: “Ndzi kombela u ndzi hlahluvela hi vungoma u ndzi humesela loyi ndzi nga ta ku byela yena.”
9  Kambe wansati loyi a ku eka yena: “Wena u swi tiva kahle leswi Sawulo a swi endleke, ndlela leyi a suseke vangoma ha yona ni vavhumbhi lavakulu va swiendlakalo etikweni. Kutani, ha yini u tiendla muphasi wa moya-xiviri wa mina leswaku ndzi dlayiwa?”
10  Hi ku hatlisa Sawulo a n’wi hlambanyela hi Yehovha, a ku: “Leswi Yehovha a hanyaka, a wu nge voniwi nandzu emhakeni leyi!”
11  Hiloko wansati loyi a ku: “Xana ndzi ku humesela mani?” Yena a ku: “Ndzi humesele Samuwele.”
12  Loko wansati loyi a vona “Samuwele” a sungula ku rila hi rito ra le henhla; wansati loyi a ya emahlweni a ku eka Sawulo: “Ha yini u ndzi kanganyisile, kasi wena u Sawulo?”
13  Kambe hosi yi ku eka yena: “U nga chavi, kambe u vone yini?” Wansati loyi a ya emahlweni a byela Sawulo a ku: “Ndzi vone xikwembu xi tlhandluka xi huma emisaveni.”
14  Xikan’we-kan’we a ku eka yena: “Xivumbeko xa xona xi njhani?” yena a ku: “I mukhalabye la tlhandlukaka, naswona u tifunengete hi nguvu yo pfumala mavoko.” Hiloko Sawulo a swi xiya leswaku a ku ri “Samuwele,” kutani a korhamela ehansi xikandza xakwe xi langute emisaveni, a tiwisela ehansi.
15  Kutani “Samuwele” a ku eka Sawulo: “Ha yini u ndzi karhatile hi ku lava leswaku ndzi tlhandlukisiwa?” Sawulo a ku: “Ndzi le nhlomulweni lowukulu ngopfu, hileswi Vafilisita va lwaka na mina, naswona Xikwembu xi ndzi sukerile, a xa ha ndzi hlamuli, hambi ku ri hi vaprofeta kumbe hi milorho; hikwalaho ndzi vitana wena leswaku u ndzi tivisa leswi ndzi faneleke ndzi swi endla.”
16  “Samuwele” a ya emahlweni a ku: “Kutani, ha yini u vutisa mina kasi Yehovha hi yexe u ku sukerile a va xirha xa wena?
17  Yehovha u ta tiendlela hilaha a vuleke hakona ha mina, naswona Yehovha u ta handzula mfumo wu suka evokweni ra wena a wu nyika munhu-kuloni Davhida.
18  Hikwalaho ka leswi u nga ri yingisangiki rito ra Yehovha naswona u nga ku hetisisangiki ku hlundzuka kakwe lokukulu eka Amaleke, hi yona mhaka leyi Yehovha a nga ta ku endla nchumu lowu esikwini leri.
19  Yehovha u ta tlhela a ku nyiketa na Israyele evokweni ra Vafilisita, mundzuku wena ni vana va wena mi ta va mi ri na mina. Hambi ku ri nxaxa wa Israyele, Yehovha u ta wu nyiketa evokweni ra Vafilisita.”
20  Hiloko hi ku hatlisa Sawulo a wela ehansi, a chava swinene hikwalaho ka marito ya “Samuwele.” Nakambe a a nga ha ri na matimba, hikuva a a nga dyanga swakudya siku hinkwaro ni vusiku hinkwabyo.
21  Wansati loyi a ta eka Sawulo hiloko a vona leswaku a a kavanyetekile ngopfu. Kutani a ku eka yena: “Waswivo, nandza wa wena wa xisati u yingise rito ra wena, ndzi veke moya-xiviri wa mina exandleni xa mina ndzi yingisa marito lawa u ndzi byeleke wona.
22  Sweswi, ndzi kombela na wena u yingisa rito ra nandza wa wena wa xisati; ndzi pfumelele ndzi veka xipandzwa xa xinkwa emahlweni ka wena, u dya leswaku u kuma matimba, hikuva u ta famba.”
23  Kambe a ala, a ku: “A ndzi nge dyi.” Hambiswiritano malandza yakwe swin’we ni wansati loyi va hambeta va n’wi khongotela. Eku heteleleni a yingisa rito ra vona, a pfuka, a tshama esangwini.
24  Kutani wansati loyi a a ri ni nkunzi leyi nonisiweke endlwini. Hiloko a hatlisa a yi endla xitlhavelo, a teka mapa a pfuva mbila a baka swinkwa leswo-ke-comela.
25  Kutani a swi nyika Sawulo ni malandza yakwe, va dya. Endzhaku ka sweswo va suka va yima va famba evusikwini byebyo.
27  Hambiswiritano, Davhida a ku embilwini yakwe: “Siku rin’wana ndzi ta kukuriwa hi voko ra Sawulo. A ku na nchumu lowu antswaka eka mina ku tlula leswaku hakunene ndzi balekela etikweni ra Vafilisita; Sawulo u fanele a heleriwa hi ntshembo wa ku ya emahlweni a ndzi lava endhawini hinkwayo ya Israyele, kunene ndzi ta baleka ndzi suka evokweni rakwe.
2  Hikwalaho Davhida a suka a yima kutani yena ni vavanuna va 600 lava a va ri na yena va hundzela eka Akixi n’wana wa Mawoko, hosi ya le Gati.
3  Davhida a tshama na Akixi eGati, yena ni vavanuna vakwe, un’wana ni un’wana a ri ni vandyangu wakwe, Davhida a ri ni vasati vakwe vambirhi Ahinowama lowa le Yizriyele na Abigayele nsati wa Nabali lowa le Karimeli.
4  Hi ku famba ka nkarhi Sawulo a vikeriwa leswaku Davhida u balekele eGati, hikwalaho a nga yanga a ya n’wi lava nakambe.
5  Kutani Davhida a byela Akixi a ku: “Sweswi, loko ndzi kume tintswalo ematihlweni ya wena, va pfumelele va ndzi nyika ndhawu eka wun’wana wa miti ya mantanghala, leswaku ndzi tshama kona; ha yini nandza wa wena a fanele a tshama na wena emutini wa vuhosi?”
6  Hikwalaho Akixi a n’wi nyika Sikilaga esikwini rero. Hi yona mhaka leyi Sikilaga wu nga wa tihosi ta Yuda ku fikela esikwini leri.
7  Nhlayo ya masiku lawa Davhida a ma tshameke emantanghaleni ya Vafilisita a ku ri lembe ni tin’hweti ta mune.
8  Davhida a tlhandluka ni vavanuna vakwe leswaku va hlasela Vagexura ni Vagiriza ni Vaamaleke hi xitshuketa; hikuva a va tshama etikweni leri a ri sukela eTelama ri ya fika eXure ni ku ya etikweni ra Egipta.
9  Davhida a hlasela tiko rero, kambe a nga londzovotanga wanuna kumbe wansati va hanya; a teka mintlhambi ya tinyimpfu ni mintlhambi ya tihomu ni timbhongolo ni tikamela ni tinguvu, endzhaku ka sweswo a vuya a ta eka Akixi.
10  Hiloko Akixi a ku: “Xana a mi hlasela kwihi hi xitshuketa namuntlha?” Davhida a ku: “Edzongeni wa Yuda ni le dzongeni wa va ka Yeramiyele ni le dzongeni wa Vakena.”
11  Loko ku ri wanuna kumbe wansati, Davhida a a nga va londzovoti va hanya leswaku a va tisa eka Gati, a ku: “Leswaku va nga hi dlayisi, va ku, ‘Davhida u endle hi ndlela leyi.’” (Leri a ku ri endlelo rakwe emasikwini hinkwawo lawa a ma tshameke emantanghaleni ya Vafilisita.)
12  Hikwalaho Akixi a kholwa Davhida, a tibyela a ku: “Kunene u ve risema ro biha exikarhi ka vanhu varikwavo va Israyele; u ta va nandza wa mina hilaha ku nga riki na makumu.”
7  Hikwalaho vavanuna va Kiriyati-yeyarimi va fika va humesa areka ya Yehovha, va yi teka va yi nghenisa endlwini ya Abinadaba exitsungeni, Eliyazara n’wana wakwe hi yena loyi va nga n’wi hlawulekisela ku rindza areka ya Yehovha.
2  Ku sukela esikwini leri Areka yi tshameke eKiriyati-yeyarimi ha rona, masiku ma ya emahlweni ma andza, lerova ma ringana malembe ya 20, yindlu hinkwayo ya Israyele yi rilela Yehovha.
3  Kutani Samuwele a byela yindlu hinkwayo ya Israyele a ku: “Loko mi vuyela eka Yehovha hi mbilu ya n’wina hinkwayo, susani swikwembu swa n’wina swimbe exikarhi ka n’wina ni swifaniso swa Axitoreti, mi kongomisa mbilu ya n’wina eka Yehovha hi ku kongoma, mi tirhela yena a ri yexe, kutani u ta mi kutsula evokweni ra Vafilisita.”
4  Hiloko vana va Israyele va susa Vabali ni swifaniso swa Axitoreti, va sungula ku tirhela Yehovha a ri yexe.
5  Kutani Samuwele a ku: “Hlengeletani tiko hinkwaro ra Israyele eMizpa leswaku ndzi ta mi khongelela eka Yehovha.”
6  Hiloko va hlengeletana eMizpa, kutani va ka mati va ma chulula emahlweni ka Yehovha, va hambeta va titsona swakudya esikwini rero. Kwalaho va sungula ku vula va ku: “Hi dyohele Yehovha.” Kutani Samuwele a avanyisa vana va Israyele eMizpa.
7  Vafilisita va twa leswaku vana va Israyele va hlengeletane eMizpa, hiloko tihosi leti tirhisanaka ta Vafilista ti khoma ndlela ku ya lwa na Israyele. Loko vana va Israyele va swi twa, va sungula ku chava Vafilisita.
8  Kutani vana va Israyele va byela Samuwele va ku: “U nga tshami u miyerile u nga hi kombeleli mpfuno wa Yehovha Xikwembu xa hina leswaku a hi ponisa evokweni ra Vafilisita.”
9  Hiloko Samuwele a teka xinyimpfana lexi xa ha an’waka, a xi nyikela xi va gandzelo ro hisiwa, gandzelo leri heleleke eka Yehovha; kutani Samuwele a sungula ku kombela Yehovha leswaku a pfuna Israyele, Yehovha a n’wi hlamula.
10  Kuteloko Samuwele a ha nyikela gandzelo ro hisiwa, Vafilisita va tshinela ku lwa na Israyele. Yehovha a endla leswaku ku va ni ku dzindza loku nga ni huwa leyikulu esikwini rero, ku lwa ni Vafilisita, leswaku a va pfilunganya; kutani va hluriwa emahlweni ka Israyele.
11  Hiloko vavanuna va Israyele va huma hi rivilo ku suka eMizpa, va hlongorisa Vafilisita naswona va va dlayetela ku ya fika edzongeni wa Beta-kara.
12  Kutani Samuwele a teka ribye a ri veka exikarhi ka Mizpa na Yexana, a ri thya vito ra Ebenezere. Hiloko a ku: “Yehovha u hi pfunile ku ta fikela sweswi.”
13  Hikwalaho Vafilista va hluriwile, naswona a va ha tlhelanga va ta endhawini ya Israyele; voko ra Yehovha ri hambeta ri lwa ni Vafilisita masiku hinkwawo ya Samuwele.
14  Miti leyi Vafilisita a va yi tekele Israyele yi hambeta yi vuyela eka Israyele ku sukela aEkroni ku ya eGati, Israyele a kutsula ndhawu ya vona evokweni ra Vafilisita. Kutani ku va ni ku rhula exikarhi ka Israyele ni Vaamori.
15  Samuwele a ya emahlweni a avanyisa Israyele emasikwini hinkwawo ya vutomi byakwe.
16  Kutani a a famba lembe ni lembe a rhendzela Bethele na Giligala na Mizpa, a avanyisa Israyele etindhawini leti hinkwato.
17  Kambe u tlhelele eRhama, hikuva yindlu yakwe a yi ri kwalaho, naswona u avanyisele Israyele kwalaho. Kutani a akela Yehovha alitari kwalaho.
23  Hi ku famba ka nkarhi va fika va vikela Davhida, va ku: “Waswivo, Vafilisita va lwa na Keyila naswona va phanga swivuya.”
2  Davhida a vutisa Yehovha a ku: “Xana ndzi fanele ndzi famba, ndzi ya dlaya Vafilisita lava?” Yehovha a byela Davhida a ku: “Famba, u fanele u ya dlaya Vafilisita u ponisa Keyila.”
3  Kutani vavanuna va Davhida va ku eka yena: “Waswivo! Hi chava ha ha ri laha eYuda, swi ta biha ngopfu loko ho tshuka hi ya eKeyila hi ya lwa ni nxaxamelo wa nyimpi ya Vafilisita!”
4  Hiloko Davhida a vutisa Yehovha nakambe. Yehovha a n’wi hlamula a ku: “Suka u yima, u rhelela u ya eKeyila, hikuva ndzi nyiketa Vafilisita evokweni ra wena.”
5  Hiloko Davhida a famba ni vavanuna vakwe eKeyila, a lwa ni Vafilisita, a khayima swifuwo swa vona a famba na swona, kambe a dlaya vanhu vo tala; Davhida a va muponisi wa vaaki va Keyila.
6  Loko Abiyatara n’wana wa Ahimeleke a balekele eka Davhida eKeyila, u rhelele a tamele efodi.
7  Hi ku famba ka nkarhi va vikele Sawulo, va ku: “Davhida u fikile eKeyila.” Sawulo a sungula ku vula a ku: “Xikwembu xi n’wi xavise evokweni ra mina, hikuva u tipfalele hi ku ta emutini lowu nga ni tinyangwa ni xigogo.”
8  Hiloko Sawulo a vitanela vanhu hinkwavo enyimpini leswaku va rhelela va ya eKeyila, leswaku va rhendzela Davhida ni vavanuna vakwe.
9  Davhida a swi tiva leswaku Sawulo a a n’wi bohela mano yo biha. Kutani a byela Abiyatara lowa muprista a ku: “Tshineta efodi.”
10  Davhida a ya emahlweni a ku: “Oho Yehovha Xikwembu xa Israyele, kunene nandza wa wena u twe leswaku Sawulo u lava ku ta eKeyila a ta lovisa muti hikwalaho ka mina.
11  Xana vini va ndhawu ya Keyila va ta ndzi nyiketa evokweni rakwe? Xana Sawulo u ta rhelela hilaha nandza wa wena a tweke hakona? Oho Yehovha Xikwembu xa Israyele, ndzi kombela u byela nandza wa wena.” Hiloko Yehovha a ku: “U ta rhelela.”
12  Davhida a ya emahlweni a ku: “Xana vini va ndhawu ya Keyila va ta ndzi nyiketa, mina ni vavanuna va mina evokweni ra Sawulo?” Yehovha a ku: “Va ta ku nyiketa.”
13  Xikan’we-kan’we Davhida a suka a yima ni vavanuna vakwe, vavanuna va kwalomu ka 600, va huma eKeyila va ya emahlweni va famba-famba kun’wana ni kun’wana laha va nga famba-fambaka kona. Sawulo a vikeriwa leswaku Davhida u balekile a suka eKeyila hiloko a tshika a nga ha yi.
14  Davhida a tshama emananga, etindhawini leti swi tikaka ku ti tshinelela, a hambeta a tshama endhawini ya tintshava emananga ya Sifi. Sawulo a ya emahlweni a n’wi lava nkarhi hinkwawo, kambe Xikwembu a xi n’wi nyiketanga evokweni rakwe.
15  Davhida a ya emahlweni a chava, hikuva Sawulo a a humile a ya lava moya-xiviri wakwe kasi Davhida a a ri emananga ya Sifi eHorexe.
16  Kutani Yonathani n’wana wa Sawulo a suka a yima a ya eka Davhida eHorexe, leswaku a tiyisa voko rakwe eka Xikwembu.
17  A ya emahlweni a ku eka yena: “U nga chavi; hikuva voko ra Sawulo tatana a ri nge ku kumi, wena u ta va hosi ya Israyele, mina ndzi ta va wa vumbirhi eka wena; Sawulo tatana na yena wa swi tiva sweswo.”
18  Kutani havumbirhi bya vona va endla ntwanano emahlweni ka Yehovha; Davhida a hambeta a tshama eHorexe kutani Yonathani a muka.
19  Endzhaku vavanuna va Sifi va tlhandlukela eka Sawulo eGibiya, va ku: “Xana Davhida a nga tumbelanga ekusuhi na hina, etindhawini leti swi tikaka ku ti tshinelela eHorexe, exitsungeni xa Hakila lexi nga etlhelweni ra xinene ra Yeximoni?
20  Sweswi Wena hosi, hi ku pfumelelana ni ku navela hinkwako ka moya-xiviri wa wena ka ku lava ku rhelela, rhelela, hina hi ta n’wi nyiketa evokweni ra hosi.”
21  Hiloko Sawulo a ku: “N’wina mi katekisiwe hi Yehovha, hikuva mi ndzi twele vusiwana.
22  Ndzi kombela mi famba, mi phikelela hilaha ku engetelekeke, mi kumisisa naswona mi vona ndhawu yakwe laha nenge wakwe wu nga kona—mani na mani la n’wi voneke kwalaho—​hikuva ndzi byeriwile leswaku wa kanganyisa hakunene.
23  Lavisisani mi tlhela mi kumisisa malunghana ni tindhawu hinkwato leti a tumbelaka eka tona; mi fanele mi vuya eka mina ni vumbhoni, mina ndzi ta famba na n’wina; loko a ri etikweni, ndzi ta n’wi lavisisa hi vukheta exikarhi ka magidi hinkwawo ya Yuda.”
24  Hiloko va suka va yima va ya eSifi va ri emahlweni ka Sawulo, kasi Davhida ni vavanuna vakwe a va ri emananga ya Mawoni eArabha hi tlhelo ra le dzongeni ra Yeximoni.
25  Endzhaku Sawulo a fika ni vavanuna vakwe leswaku va ta n’wi lava. Loko va byele Davhida, xikan’we-kan’we a rhelela a ya eribyeni, a hambeta a tshama emananga ya Mawoni. Loko Sawulo a swi twa, a hlongorisa Davhida emananga ya Mawoni.
26  Eku heteleleni Sawulo a fika etlhelo leri ra ntshava, Davhida ni vavanuna vakwe a va ri etlhelo lerin’wana ra ntshava. Hiloko Davhida a hatlisela ku famba hikwalaho ka Sawulo; nkarhi lowu hinkwawo Sawulo ni vavanuna vakwe a va rhendzela Davhida ni vavanuna vakwe leswaku va va khoma.
27  Kambe a ku ri ni murhumiwa la teke eka Sawulo, a ku: “Hatlisa u famba, hikuva Vafilisita va hlasele tiko hi xitshuketa!”
28  Hiloko Sawulo a tlhela eku hlongoriseni ka Davhida, a ya hlangana ni Vafilisita. Hi yona mhaka leyi va thyeke ndhawu yoleyo, Ribye ra ku Hambanisa.
29  Kutani Davhida a tlhandluka a suka kwalaho a ya tshama etindhawini leti swi tikaka ku ti tshinelela ta le Eni-gedi.
22  Kutani Davhida a famba a suka kwalaho, a balekela ebakweni ra Adulamu; vamakwavo ni yindlu hinkwayo ya tata wakwe va swi twa, hiloko va rhelela kwalaho eka yena.
2  Vavanuna hinkwavo lava nga ni maxangu ni vavanuna hinkwavo lava a va londziwa ni hinkwavo lava a va vavisekile eka mimoya-xiviri ya vona, va sungula ku hlengeletana eka yena, a va murhangeri wa vona; a va ni vavanuna va 400.
3  Endzhaku Davhida a suka kwalaho a ya le Mizpe eMowabu, a byela hosi ya Mowabu a ku: “Ndzi kombela u pfumelela tatana na manana va tshama na n’wina kukondza ndzi tiva leswi Xikwembu xi nga ta swi endla eka mina.”
4  Hikwalaho a va tshamisa emahlweni ka hosi ya Mowabu, va hambeta va tshama na yona masiku hinkwawo lawa Davhida a a ri endhawini leyi nga nghenekiki.
5  Hi ku famba ka nkarhi Gadi lowa muprofeta a byela Davhida a ku: “A wu fanelanga u ya emahlweni u tshama endhawini leyi nga nghenekiki. Famba, u ya nghena etikweni ra Yuda.” Hikwalaho Davhida a famba a ya nghena ekhwatini ra Hereta.
6  Kutani Sawulo a twa leswaku Davhida ni vavanuna lava a va ri na yena va kumiwile, hi nkarhi lowu Sawulo a a tshame eGibiya ehansi ka murhi wa mutamarisiki endhawini leyi tlakukeke, a tamele fumu naswona malandza yakwe hinkwawo ma yime ekusuhi na yena.
7  Hiloko Sawulo a byela malandza yakwe lama yimeke ekusuhi na yena a ku: “Ndzi kombela mi yingisa n’wina va ka Benjamini. Xana n’wana wa Yese u ta mi nyika hinkwenu masimu ni masimu ya vhinya? Xana u ta mi veka hinkwenu mi va varhangeri ehenhla ka vanhu va magidi ni varhangeri ehenhla ka vanhu va madzana?
8  Hikuva hinkwenu mi endle xikhiri xo lwa na mina; a nga kona ni un’we la paluxeleke ndleve ya mina loko n’wananga a endla ntwanano ni n’wana wa Yese, naswona a nga kona ni un’we la tshandzaka na mina a paluxela ndleve ya mina leswaku n’wananga u yimise nandza wa mina ku lwa na mina ku fana ni mutumbeleri la nga ta hlasela, hi ndlela leyi swi nga xiswona esikwini leri.”
9  Hiloko Dowege lowa Muedomu, tanihi leswi a a vekiwe leswaku a lawula malandza ya Sawulo, a hlamula a ku: “Ndzi vone n’wana wa Yese a nghena eNobo eka Ahimeleke n’wana wa Ahithuba.
10  A n’wi vutisela eka Yehovha; u n’wi nyike swakudya naswona u n’wi nyike banga ra Goliyadi lowa Mufilisita.”
11  Xikan’we-kan’we hosi yi rhumela rito leswaku ku ya vitaniwa Ahimeleke n’wana wa Ahithuba lowa muprista ni yindlu hinkwayo ya tata wakwe, vaprista lava a va ri eNobo. Kutani hinkwavo va ta eka hosi.
12  Sawulo a ku: “Ndzi kombela u yingisa wena n’wana wa Ahithuba,” hiloko yena a ku: “Hi mina loyi, hosi yanga.”
13  Sawulo a ya emahlweni a ku eka yena: “Ha yini n’wina mi endle xikhiri xo lwa na mina, wena ni n’wana wa Yese, hi ku va u n’wi nyike xinkwa ni banga, naswona ku vutisiwe Xikwembu hikwalaho ka yena leswaku ndzi pfukeriwa ku fana ni mutumbeleri la nga ta hlasela, hi ndlela leyi swi nga xiswona esikwini leri?”
14  Hiloko Ahimeleke a hlamula hosi a ku: “Xana i mani exikarhi ka malandza ya wena hinkwawo la fanaka na Davhida, la tshembekaka ni la nga mukon’wana wa hosi ni murhangeri wa murindzi wa wena ni la xiximiwaka endlwini ya wena?
15  Xana ndzi sungule namuntlha ku vutisisa Xikwembu hikwalaho ka yena? A hi swinene eka mina! Hosi yi nga veki nchumu ku lwa ni nandza wa yona ni ku lwa ni yindlu hinkwayo ya tatana, hikuva eka hinkwaswo leswi nandza wa wena a nga tivanga nchumu lowutsongo kumbe lowukulu.”
16  Kambe hosi yi ku: “Ahimeleke u ta fa hakunene, wena ni yindlu ya tata wa wena hinkwayo.”
17  Hiloko hosi yi byela lava tsutsumaka, lava a va yime ekusuhi na yona yi ku: “Hundzulukani mi dlaya vaprista va Yehovha, hikwalaho ka leswi voko ra vona ri yimaka na Davhida ni hikwalaho ka leswi a a ri mubaleki kambe a va swi paluxanga endleveni ya mina!” Kutani malandza ya hosi a ma swi lavanga ku tshambuluta voko ra wona ma hlasela vaprista va Yehovha.
18  Eku heteleleni hosi yi byela Dowege yi ku: “Wena, hundzuluka u hlasela vaprista!” Hi ku hatlisa Dowege lowa Muedomu a hundzuluka a hlasela vaprista a va dlaya esikwini rero, vavanuna va 85 lava tameleke efodi ya ntsembyana.
19  Ni muti wa vaprista wa Nobo, u wu hlasele hi banga, wanuna swin’we ni wansati, n’wana swin’we ni n’wana la an’waka ni nkunzi ni mbhongolo ni nyimpfu, u swi hlasele hi banga.
20  Hambiswiritano, n’wana un’we wa Ahimeleke n’wana wa Ahithuba, loyi vito rakwe a ku ri Abiyatara a baleka a landzela Davhida.
21  Kutani Abiyatara a byela Davhida a ku: “Sawulo u dlaye vaprista va Yehovha.”
22  Hiloko Davhida a ku eka Abiyatara: “Ndzi swi tive kahle esikwini leriya, hikuva Dowege lowa Muedomu a a ri kwalaho, leswaku hakunene a a ta byela Sawulo. Mina hi ndzexe ndzi wu hoxerile moya-xiviri wun’wana ni wun’wana wa yindlu ya tata wa wena.
23  Tshama na mina. U nga chavi, hikuva un’wana ni un’wana la lavaka moya-xiviri wa mina u lava moya-xiviri wa wena, hikuva hi wena la lavaka nsirhelelo wa mina.”
6  Areka ya Yehovha yi va etikweni ra Vafilisita ku ringana tin’hweti ta nkombo.
2  Kutani Vafilisita va vitana vaprista ni vavhumbhi, va ku: “Xana hi endla yini hi areka ya Yehovha? Hi byeleni nchumu lowu hi nga ta yi fambisa ha wona yi ya endhawini ya yona.”
3  Hiloko va ku: “Loko mi tshika areka ya Xikwembu xa Israyele yi famba, mi nga yi fambisi yi nga ri na gandzelo, hikuva mi fanele mi xi tlherisela gandzelo ra nandzu. Hi kona mi nga ta hola, kutani mi fanele mi swi tiva leswi swi endlaka leswaku voko ra xona ri nga suki eka n’wina.”
4  Hiloko va ku: “Hi rihi gandzelo ra nandzu leri hi faneleke ku ri tlherisela eka xona?” Va ku: “Mimpfimbo ya swiheta-mavele swa nsuku swa ntlhanu na vamantlobye va nsuku va ntlhanu, hi ku ya hi nhlayo ya tihosi leti tirhisanaka ta Vafilisita, eka un’wana ni un’wana wa n’wina ni tihosi leti tirhisanaka ta n’wina ti va ni ntungu lowu fanaka.
5  Mi fanele mi endla swifaniso swa mimpfimbo ya swiheta-mavele swa n’wina ni swifaniso swa vamantlobye va n’wina lava lovisaka tiko, mi vangamisa Xikwembu xa Israyele. Kumbexana xi ta vevukisa voko ra xona eka n’wina ni le ka xikwembu xa n’wina ni le ka tiko ra n’wina.
6  Nakambe, ha yini mi fanele mi nonon’hwisa mbilu ya n’wina hilaha Egipta na Faro va nonon’hwiseke mbilu ya vona hakona? Xana a va va tshikanga va famba hi ku hatlisa loko xi va twise ku vava, kutani va famba?
7  Sweswi, tekani, mi endla golonyi leyintshwa ni tihomu timbirhi leti an’wisaka, leti nga si tshamaka ti rhwexiwa joko, mi fanele mi bohela tihomu egolonyini mi tlherisa marhole ya tona ekaya leswaku ma nga ti landzeli.
8  Mi fanele mi teka areka ya Yehovha mi yi veka ehenhla ka golonyi ni swilo swa nsuku leswi mi faneleke mi swi tlherisela eka yena swi va gandzelo ra nandzu, mi ta swi veka ebokisini etlhelo ka yona. Mi fanele mi yi tshika yi famba, yi fanele yi famba.
9  Mi fanele mi languta: loko yo tlhandluka hi gondzo ra ndhawu ya yona yi ya eBeta-xemexe, hi xona lexi endleke vubihi lebyi lebyikulu; kambe loko swi nga ri tano, hi fanele hi tiva leswaku a ku nga ri voko ra xona leri ri hi khumbeke; hi weriwa hi khombo.”
10  Vavanuna lava va endla hi ndlela yoleyo. Kutani va teka tihomu timbirhi leti a ti an’wisa va ti bohela egolonyini, va pfalela marhole ya tona ekaya.
11  Hiloko va veka areka ya Yehovha ehenhla ka golonyi, va veka ni bokisi ni vamantlobye va nsuku ni swifaniso swa mimpfimbo ya vona ya swiheta-mavele.
12  Tihomu ti famba ti kongoma egondzweni leri yaka eBeta-xemexe. Ti fambe hi gondzo rin’we lerikulu, ti famba ti ri karhi ti rila, a ti hambukelanga exineneni kumbe eximatsini. Nkarhi wolowo hinkwawo tihosi leti tirhisanaka ta Vafilisita a ti famba endzhaku ka tona ku ya fika endzilakaneni wa Beta-xemexe.
13  Vanhu va Beta-xemexe a va tshovela koroni erivaleni ra le hansi. Loko va tlakusa mahlo va vona Areka, va tsakela ku yi vona.
14  Kutani golonyi yi fika ensin’wini ya Yoxuwa lowa Mubeta-xemexe, yi hambeta yi yima kona, laha a ku ri ni ribye lerikulu. Hiloko va pandza ntsandza wa golonyi, va nyikela tihomu ti va gandzelo ro hisiwa eka Yehovha.
15  Kutani Valevhi va hawula areka ya Yehovha ni bokisi leri a ri ri na yona, leri a ku ri ni swilo swa nsuku eka rona, va yi veka ehenhla ka ribye lerikulu. Loko ku ri vavanuna va Beta-xemexe va humese magandzelo yo hisiwa, va ya emahlweni va endlela Yehovha switlhavelo esikwini rero.
16  Tihosi leti tirhisanaka ta ntlhanu ta Vafilisita ti swi vonile, hiloko ti tlhelela aEkroni esikwini rero.
17  Kutani mimpfimbo ya swiheta-mavele swa nsuku leswi Vafilisita va swi tlheriseke swi va gandzelo ra nandzu eka Yehovha hi leswi: eka Axidodo xin’we, eka Gaza xin’we, eka Axikeloni xin’we, eka Gati xin’we, eka Ekroni xin’we.
18  Kutani vamantlobye va nsuku a va ringana nhlayo ya miti hinkwayo ya Vafilisita leyi yi nga ya tihosi leti tirhisanaka ta ntlhanu, ku sukela emutini lowu tiyisiweke ku ya eximutanini xa tiko leri pfulekeke. Ribye lerikulu leri a va veke areka ya Yehovha ehenhla ka rona i mbhoni ku ta fikela esikwini leri ensin’wini ya Yoxuwa lowa Mubeta-xemexe.
19  Hiloko a dlaya vanhu va Beta-xemexe hikuva a va langute ehenhla ka areka ya Yehovha. Hikwalaho a dlaya exikarhi ka vanhu, vavanuna va 70—vavanuna va 50 000—vanhu va sungula ku rila hikuva Yehovha u dlaye vanhu vo tala.
20  Ku tlula kwalaho, vavanuna va Beta-xemexe va ku: “Xana i mani la nga swi kotaka ku yima emahlweni ka Yehovha Xikwembu lexi xo kwetsima, naswona loko a hi tshika u ta ya eka mani?”
21  Eku heteleleni va rhuma varhumiwa eka vaaki va Kiriyati-yeyarimi, va ku: “Vafilisita va tlherisele areka ya Yehovha. Rhelelani. Yi tekeni yi va ya n’wina.”
31  Vafilisita a va lwa na Israyele, kutani vavanuna va Israyele va baleka va suka emahlweni ka Vafilisita, va hambeta va wa va dlayiwile eNtshaveni ya Gilbowa.
2  Vafilisita va tshinela ekusuhi ngopfu na Sawulo ni vana vakwe; eku heteleleni Vafilisita va dlaya Yonathani na Abinadaba na Maliki-xuwa, vana va Sawulo.
3  Ku lwa ku tikela Sawulo, eku heteleleni vacopi ni vavanuna va vurha va n’wi kuma, kutani vacopi va n’wi vavisa ngopfu.
4  Hiloko Sawulo a byela murhwali wa swihlomo swakwe swa nyimpi a ku: “Hlomula banga ra wena u ndzi tlhava hi rona, leswaku vavanuna lava va nga yimbangiki va nga fiki kunene va ndzi tlhava, va ndzi khoma hi tihanyi.” Murhwali wa swihlomo swakwe swa nyimpi a a nga swi lavi, hikuva a a chava ngopfu. Kutani Sawulo a teka banga a wela ehenhla ka rona.
5  Loko murhwali wa swihlomo swakwe swa nyimpi a vona leswaku Sawulo u file, hiloko na yena a wela ehenhla ka banga rakwe a fa swin’we na yena.
6  Hikwalaho Sawulo ni vana vakwe vanharhu ni murhwali wa swihlomo swakwe swa nyimpi, hambi ku ri vavanuna vakwe hinkwavo, va fa hinkwavo esikwini rero.
7  Loko vavanuna va Israyele lava a va ri exifundzheni xa rivala ra le hansi ni lava a va ri exifundzheni xa Yordani va vona leswaku vavanuna va Israyele va balekile, nileswaku Sawulo ni vana vakwe va file, hiloko va sungula ku siya miti va baleka, endzhaku ka sweswo Vafilisita va fika va tshama eka yona.
8  Esikwini leri tlhandlamaka, loko Vafilisita va fika ku ta hluvula lava va dlayiweke, va kume Sawulo ni vana vakwe vanharhu va wile eNtshaveni ya Gilbowa.
9  Va tsema nhloko yakwe va n’wi hluvula swihlomo swakwe swa nyimpi naswona va rhumela rito etikweni ra Vafilisita hinkwaro leswaku ku tivisiwa tindlu ta swifaniso swa vona swa hava, ni vanhu.
10  Eku heteleleni va veka swihlomo swakwe swa nyimpi endlwini ya swifaniso swa Axitoreti, ntsumbu wakwe va wu bohelela erirhangwini ra Beta-xani.
11  Malunghana na yena, vaaki va le Yabexe-giliyadi va twa leswi Vafilisita va swi endleke eka Sawulo.
12  Hi ku hatlisa vavanuna hinkwavo va vurhena va suka va yima va famba vusiku hinkwabyo kutani va teka ntsumbu wa Sawulo ni mintsumbu ya vana vakwe yi suka erirhangwini ra Beta-xani va fika eYabexe va yi hisela kona.
13  Kutani va teka marhambu ya vona va ma lahla ehansi ka murhi wa mutamarisiki eYabexe, va titsona swakudya masiku ya nkombo.
21  Endzhaku Davhida a fika eNobo eka Ahimeleke lowa muprista; kutani Ahimeleke a sungula ku rhurhumela loko a hlangana na Davhida, a ku eka yena: “Ha yini u ri wexe u nga ri na munhu un’wana?”
2  Hiloko Davhida a byela Ahimeleke lowa muprista a ku: “Hosi yi ndzi lerise mhaka, yi ku eka mina, ‘U nga byeli munhu nikatsongo mhaka leyi ndzi ku rhumaka yona ni leyi ndzi ku leriseke yona.’ Ndzi twanane ni majaha leswaku hi hlangana endhawini yo karhi.
3  Kutani sweswi, loko u ri ni swinkwa swa ntlhanu, ndzi nyike swona evokweni ra mina, kumbe xin’wana ni xin’wana lexi nga kumekaka.”
4  Kambe muprista a hlamula Davhida a ku: “A ku na xinkwa lexi tolovelekeke evokweni ra mina kambe ku ni xinkwa xo kwetsima; loko ntsena majaha ma nga tshinelanga eka vavasati.”
5  Hiloko Davhida a hlamula muprista a ku eka yena: “Kambe vavasati va ve ekule na hina ku fana ni le ku sunguleni loko ndzi huma, mimiri ya majaha ya ha kwetsima, hambileswi ntirho hi woxe wu nga lowu tolovelekeke. Xana a swi fanelanga swi va tano hilaha ku tlurisaka namuntlha loko munhu a kwetsima emirini wakwe?”
6  Hiloko muprista a n’wi nyika leswi a swi kwetsima, hikuva a ku nga ri na xinkwa kwalaho, kambe a ku ri ni xinkwa xa nkombiso lexi a xi susiwile emahlweni ka Yehovha leswaku ku vekiwa xinkwa lexintshwa kwalaho eka siku leri xi susiwaka ha rona.
7  Kutani nandza un’wana wa Sawulo a a ri kona esikwini rero, a pfaleriwe emahlweni ka Yehovha, vito rakwe a ku ri Dowege lowa Muedomu, lonkulu eka varisi va Sawulo.
8  Davhida a ya emahlweni a ku eka Ahimeleke: “Xana a ku na nchumu laha eka wena, fumu kumbe banga? Hikuva a ndzi khomanga hambi ku ri banga ra mina kumbe matlhari ya mina evokweni ra mina, hikuva mhaka ya hosi a yi ri ya xihatla.”
9  Hiloko muprista a ku: “Banga ra Goliyadi lowa Mufilisita, loyi u n’wi dlayeke erivaleni ra le hansi ra Elaha—hi leri endzhaku ka efodi, ri tsondzeriwe hi nkhancu. Loko u ta ri teka, ri teke, hikuva ku hava rin’wana laha handle ka rona.” Davhida a ya emahlweni a ku: “A ri kona leri fanaka na rona. Ndzi nyike rona.”
10  Davhida a suka a yima kutani a ya emahlweni a baleka esikwini rero hikwalaho ka Sawulo, eku heteleleni a fika eka Akixi hosi ya Gati.
11  Hiloko malandza ya Akixi ma ku eka yena: “Xana loyi a hi Davhida hosi ya tiko leri? Xana a hi yena loyi a va hamba va n’wi phata hi mincino, va ku,‘Sawulo u dlaye magidi yakwe,Kambe Davhida u dlaye makume yakwe ya magidi’?”
12  Davhida a sungula ku ehleketa hi marito lawa, a n’wi chava swinene Akixi hosi ya Gati.
13  Hiloko a tiendla va nga n’wi tivi loko va n’wi languta, a endla onge a nga hanyanga kahle emiehleketweni, a sungula ku tiendla la hlanganeke nhloko evokweni ra vona, a hambeta a tsala mimfungho etimbantini ta nyangwa naswona a tshika marhi yakwe ma xiririkela emalepfini.
14  Eku heteleleni Akixi a byela malandza yakwe a ku: “Ma swi vona leswaku munhu loyi wa penga. Ha yini mi fanele mi n’wi tisa eka mina?
15  Xana ndzi lava vanhu lava pengaka lerova mi ndzi tisele munhu loyi a ta ndzi pengela? Xana loyi u fanele a nghena ekaya ra mina?”
25  Hi ku famba ka nkarhi Samuwele a fa; kutani tiko hinkwaro ra Israyele ri hlengeletana ku ta n’wi rilela ni ku n’wi lahla endlwini yakwe eRhama. Hiloko Davhida a suka a yima a rhelela a ya emananga ya le Parani.
2  A ku ri ni munhu eMawoni, ntirho wakwe a wu ri eKarimeli. Munhu loyi a a ri nkulu ngopfu, a a ri ni tinyimpfu ta 3 000 ni timbuti ta 1 000; a a tirha ku tsemeta tinyimpfu takwe eKarimeli.
3  Vito ra munhu loyi a ku ri Nabali, vito ra nsati wakwe a ku ri Abigayele. Nsati wakwe a a tlharihile swinene naswona a a sasekile, kambe nuna wa kona a a karhata naswona swiendlo swakwe a swi bihile; a a ri wa ka Kalebe.
4  Davhida a swi twa a ri emananga leswaku Nabali a a tsemeta tinyimpfu takwe.
5  Hiloko Davhida a rhuma majaha ya khume, Davhida a byela majaha lawa a ku: “Tlhandlukelani eKarimeli, mi ya eka Nabali, mi rungurisana na yena hi ta vutomi byakwe evitweni ra mina.
6  Mi fanele mi ku eka makwerhu, ‘Onge u nga hanya naswona onge vandyangu wa wena va nga hanya ni hinkwaswo leswi u nga na swona, a swi hanye.
7  Ndzi swi twile leswaku u ni vatsemeti. Varisi va wena va tshama va va na hina. A hi va karhatanga, naswona a va lahlekeriwanga hi nchumu nikatsongo emasikwini hinkwawo lawa a va ri na hina eKarimeli.
8  Vutisa majaha ya wena, ma ta ku byela, leswaku majaha ya mina ma kuma tintswalo ematihlweni ya wena, hikuva hi te hi siku lerinene. Ntsena, ndzi kombela u nyika malandza ya wena ni n’wana wa wena Davhida, xin’wana ni xin’wana lexi voko ra wena ri nga xi kumaka.’”
9  Hikwalaho majaha ya Davhida ma fika ma vulavula na Nabali hi ku landza marito lawa hinkwawo evitweni ra Davhida kutani ma rindza.
10  Hiloko Nabali a hlamula malandza ya Davhida a ku: “Davhida i mani naswona n’wana wa Yese i mani? Masiku lawa, ma tele malandza lawa ma siyaka vini va wona.
11  Xana ndzi fanele ku teka xinkwa xa mina ni mati ya mina ni nyama ya lexi tlhaviweke xa mina, leyi ndzi yi tlhaveleke vatsemeti va mina, ndzi swi nyika vavanuna lava ndzi nga tiviki ni lomu va humaka kona?”
12  Endzhaku ka sweswo majaha ya Davhida ma hundzuluka ma khoma ndlela ya wona ma tlhela, kutani ma fika ma n’wi vikela hi ku landza marito lawa hinkwawo.
13  Hi ku hatlisa Davhida a byela vavanuna vakwe a ku: “Un’wana ni un’wana a a khame banga rakwe!” Hiloko un’wana ni un’wana a khama banga rakwe, Davhida na yena a khama banga rakwe; va sungula ku tlhandluka va landzela Davhida, kwalomu ka vavanuna va 400, kasi va 200 a va tshame ni ndzhwalo.
14  Hi nkarhi wolowo, un’wana wa majaha a vikela Abigayele, nsati wa Nabali, a ku: “Waswivo, Davhida u rhume varhumiwa va suka emananga va ta navelela n’wini wa hina leswinene, kambe u va tshinye hi vukarhi.
15  Vavanuna lava a va ri vanene ngopfu eka hina, a va hi karhatanga, a hi lahlekeriwanga hi nchumu emasikwini hinkwawo ya ku famba-famba ka hina na vona loko hi ri enhoveni.
16  Eka hina a va ri rirhangu leri ri hi rhendzeleke vusiku ni nhlikanhi, masiku hinkwawo lawa a hi ri na vona hi ri eku riseni ka ntlhambi.
17  Sweswi, swi tive u vona leswi u nga ta swi endla, hikuva n’wini wa hina ni yindlu yakwe va boheriwe khombo, hikuva i munhu la nga pfuniki nchumu leswaku u nga vulavula na yena.”
18  Xikan’we-kan’we Abigayele a hatlisa a teka swinkwa swa 200 ni makhuwana mambirhi lamakulu ya vhinyo ni tinyimpfu ta ntlhanu leti lunghisiweke, ni mimpimo ya ntlhanu ya seya ya mavele lama katingiweke, ni swimbundzwa swa 100 swa mukhusu wa madiriva, ni swimbundzwa swa 200 swa makuwa lama omisiweke, a swi veka ehenhla ka timbhongolo.
19  Hiloko a byela majaha yakwe a ku: “Hundzelani emahlweni ka mina. Maswivo, ndza ta hi le ndzhaku ka n’wina.” Kambe a nga n’wi byelanga nchumu Nabali nuna wakwe.
20  Loko a gade mbhongolo, a rhelela ntshava exihundleni, waswivo, Davhida ni vavanuna vakwe a va rhelela ku ta n’wi hlanganisa. Hiloko a hlangana na vona.
21  Loko ku ri Davhida, u te: “Ndzi rindze swilo hinkwaswo swa munhu loyi emananga leswaku ndzi ta khomisiwa tingana, a xi kona ni xin’we lexi nga lahleka eka swilo hinkwaswo swa yena, kambe u ndzi tlherisela hi swo biha hikwalaho ka leswinene.
22  Hikwalaho, onge Xikwembu xi nga endla eka valala va Davhida, onge xi nga engetela eka swona loko ndzo tshika mani na mani wa vanhu hinkwavo lava va nga va yena, lava humeselaka mati ekhumbini, a sala ku fikela nimixo.”
23  Loko Abigayele a vona Davhida, xikan’we-kan’we a hatlisa a xika embhongolweni, a wela emahlweni ka Davhida hi xikandza, a korhamela emisaveni.
24  Kutani a wela emilengeni yakwe, a ku: “Oho hosi yanga, xihoxo a xi ve ehenhla ka mina; ndza ku kombela, hlonga ra wena ra xisati a ri vulavule etindleveni ta wena, u yingisa marito ya hlonga ra wena ra xisati.
25  Ndza ku kombela, hosi yanga yi nga veki mbilu ya yona eka munhu loyi a nga pfuniki nchumu Nabali, hikuva u kotisa vito ra yena. Vito rakwe i Nabali, u hungukile. Loko ku ri mina hlonga ra wena ra xisati, a ndzi ma vonanga majaha ya hosi yanga lawa u ma rhumeke.
26  Sweswi hosi yanga, leswi Yehovha a hanyaka nileswi moya-xiviri wa wena wu hanyaka, Yehovha u ku sivele ku va ni nandzu wa ngati nileswaku voko ra wena ri ku ponisa. Sweswi valala va wena ni lava va lavaka ku ku vavisa hosi yanga a va fane na Nabali.
27  Kutani malunghana ni nyiko yo katekisa leyi nandza wa wena wa xisati a yi tiseleke hosi yanga, yi fanele yi nyikiwa majaha lama famba-fambaka emikondzweni ya hosi yanga.
28  Ndzi kombela u rivalela ku tlula nawu ka hlonga ra wena ra xisati, hikuva kunene Yehovha u ta endla yindlu ya hosi yanga yi tshama nkarhi wo leha, hikuva hosi yanga yi lwa tinyimpi ta Yehovha; loko ku ri vubihi a byi nge kumiwi eka wena emasikwini ya wena hinkwawo.
29  Loko munhu a pfuka ku ku hlongorisa a lava moya-xiviri wa wena, kunene moya-xiviri wa hosi yanga wu ta va wu tsondzeriwe enkwameni wa vutomi swin’we na Yehovha Xikwembu xa wena; kambe loko ku ri moya-xiviri wa valala va wena, u ta wu cukumetela ekule ku fana niloko wu ri eka xipelupelu.
30  Hikwalaho ka leswi Yehovha a nga ta endla hosi yanga vunene hi ku landza hinkwaswo leswi a swi vuleke, kunene u ta ku veka u va murhangeri wa Israyele.
31  Leswi swi nga vi xivangelo xa ku tshetsheleka eka wena kumbe swi va xikhunguvanyiso embilwini ya hosi yanga eku halatiweni ka ngati ku nga ri na xivangelo ni le ku endleni ka leswaku voko ra hosi yanga ri yi ponisa. Kunene Yehovha u ta endla hosi yanga leswinene, u fanele u tsundzuka hlonga ra wena ra xisati.”
32  Hiloko Davhida a byela Abigayele a ku: “A a dzunisiwe Yehovha Xikwembu xa Israyele loyi a ku rhumeke esikwini leri leswaku u ta hlangana na mina!
33  Nakambe a ku katekisiwe ku twisisa ka wena, a ku katekisiwe wena u nga ndzi sivela esikwini leri leswaku ndzi nga vi na nandzu wa ngati ni ku endla leswaku voko ra mina ri ndzi ponisa.
34  Kasi hi tlhelo lerin’wana, leswi Yehovha Xikwembu xa Israyele a hanyaka, loyi a ndzi siveleke leswaku ndzi nga endli swo biha eka wena, loko a wu nga hatliselanga ku ta hlangana na mina, kunene eka Nabali a ku nga ta sala munhu ku fikela nimixo, la humeselaka mati ekhumbini.”
35  Hiloko Davhida a amukela evokweni ra yena leswi a a n’wi tele na swona, kutani a ku eka yena: “Tlhandlukela endlwini ya wena hi ku rhula. Waswivo, ndzi yingise rito ra wena leswaku ndzi ku ehleketela.”
36  Endzhaku Abigayele a fika eka Nabali, yena a a endle nkhuvo endlwini yakwe wu fana ni nkhuvo wa hosi; mbilu ya Nabali a yi tsakile endzeni kakwe, a a dakwe ngopfu; yena a nga n’wi byelanga nchumu lowutsongo kumbe lowukulu ku fikela loko ku va ku vonakala ka nimixo.
37  Nimixo loko vhinyo yi herile eka Nabali, nsati wakwe a n’wi byela swilo leswi. Kutani mbilu yakwe yi fa endzeni kakwe, yena a fana ni ribye.
38  Endzhaku ka sweswo, ku hundza masiku ya kwalomu ka khume, kutani Yehovha a ba Nabali lerova a fa.
39  Davhida a swi twa leswaku Nabali u file, hiloko a ku: “A a dzunisiwe Yehovha loyi a kambisiseke nandzu wa ndzhukano wa mina leswaku ndzi ntshunxeka evokweni ra Nabali, naswona u tlhentlhise nandza wakwe evubihini, kutani Yehovha u tlherisele vubihi bya Nabali enhlokweni yakwe!” Davhida a rhumela rito leswaku va ya n’wi gangisela Abigayele a ta n’wi teka a va nsati wakwe.
40  Kutani malandza ya Davhida ma fika eka Abigayele eKarimeli, ma vulavula na yena, ma ku: “Davhida u hi rhume eka wena leswaku hi ta ku teka u va nsati wakwe.”
41  Hi ku hatlisa a suka a yima kutani a korhama xikandza xakwe xi langute emisaveni, a ku: “Hlonga ra wena ra xisati hi leri leswaku ri ta va nandza wa xisati la nga ta hlambisa milenge ya malandza ya hosi yanga.”
42  Hiloko Abigayele a hatlisa a yima, a ya khandziya embhongolweni a ri ni malandza yakwe ya xisati ya ntlhanu ma famba endzhaku ka yena; a fambisana ni varhumiwa va Davhida kutani a va nsati wakwe.
43  Davhida a a teke na Ahinowama wa le Yizriyele; vavasati lava havambirhi va va vasati vakwe.
44  Loko ku ri Sawulo, u teke Mikala n’wana wakwe, nsati wa Davhida, a n’wi nyika Palati n’wana wa Layixi, loyi a a ri wa le Galimi.
13  Sawulo a a ri ni malembe ya [?] hi vukhale loko a sungula ku fuma, u fume malembe mambirhi eIsrayele.
2  Sawulo a tihlawulela vavanuna va 3 000 eIsrayele; vavanuna va 2 000 va va na Sawulo eMikimaxi ni le ndhawini ya tintshava ya Bethele, vavanuna va 1 000 va va na Yonathani eGibiya wa Benjamini, kutani vanhu lavan’wana hinkwavo a va tshika va famba, un’wana ni un’wana a ya entsongeni wakwe.
3  Hiloko Yonathani a dlaya masocha ya Vafilisita lawa a ma ri eGeba; Vafilisita va swi twa. Loko ku ri Sawulo, u endle leswaku nanga yi yimbiwa etikweni hinkwaro, a ku: “Vaheveru a va swi twe!”
4  Kutani tiko hinkwaro ra Israyele ri twa loko ku vuriwa va ku: “Sawulo u dlaye masocha ya Vafilisita, sweswi Israyele i risema leri nyenyetsaka exikarhi ka Vafilisita.” Hiloko vanhu va hlengeletiwa leswaku va landzela Sawulo eGiligala.
5  Loko ku ri Vafilisita va hlengeletana ku lwa na Israyele, makalichi ya nyimpi ya 30 000 ni vagadi va tihanci va 6 000 ni vanhu lava teleke kukota swiribyana swa sava leswi nga eribuweni ra lwandle; va tlhandluka naswona va dzima mixaxa eMikimaxi ku ya evuxeni bya Beta-avheni.
6  Vavanuna va Israyele va swi vona leswaku va le mahlomulweni lamakulu, hikuva vanhu a va tikeriwa; kutani vanhu va tifihla emabakweni ni le magoveni ni le maribyeni ni le migodini ni le makheleni ya mati.
7  Vaheveru va tlhela va pela na Yordani, va pelela etikweni ra Gadi na Giliyadi. Kambe Sawulo a a ha ri eGiligala, vanhu hinkwavo va chava loko va ri karhi va n’wi landzela.
8  U ye emahlweni a rindza masiku ya nkombo, a rindze nkarhi lowu vekiweke lowu Samuwele a n’wi byeleke ha wona; Samuwele a nga tanga eGiligala naswona vanhu a va hangalaka va suka eka yena.
9  Eku heteleleni Sawulo a ku: “Tshinetani xitlhavelo xo hisiwa ni xitlhavelo xa xinakulobye eka mina.” Hiloko a nyikela xitlhavelo xo hisiwa.
10  Hi ku hatlisa loko a heta ku nyikela xitlhavelo xo hisiwa, waswivo, Samuwele a nghena. Kutani Sawulo a huma ku ya n’wi hlanganisa ni ku n’wi katekisa.
11  Hiloko Samuwele a ku: “Xana i yini leswi u swi endleke?” Sawulo a ku: “Ndzi vone leswaku vanhu va hangalaka va suka eka mina, naswona wena—a wu tanga emasikwini lama vekiweke, kutani Vafilisita a va hlengeletanile eMikimaxi,
12  hiloko ndzi tibyela ndzi ku, ‘Sweswi Vafilisita va ta rhelela va ta lwa na mina eGiligala naswona a ndzi n’wi tsakisanga Yehovha.’ Hikwalaho ndzi tisindzisa, ndzi nyikela xitlhavelo xo hisiwa.”
13  Hiloko Samuwele a byela Sawulo a ku: “U endle vuphukuphuku. A wu xi hlayisanga xileriso xa Yehovha Xikwembu xa wena lexi a ku leriseke xona, hikuva loko a wu xi hlayisile, Yehovha a a ta tiyisa mfumo wa wena ehenhla ka Israyele hilaha ku nga riki na makumu.
14  Sweswi mfumo wa wena a wu nge khomeleli. Kunene Yehovha u ta kuma wanuna la amukelekaka embilwini yakwe; Yehovha u ta n’wi lerisa ku va murhangeri wa vanhu vakwe, hikuva wena a wu swi hlayisanga leswi Yehovha a ku leriseke swona.”
15  Hiloko Samuwele a pfuka a tlhandluka ku suka eGiligala a ya eGibiya wa Benjamini, Sawulo a hlaya vanhu, lava a va ha ri na yena a ku ri vavanuna va kwalomu ka 600.
16  Kutani Sawulo na Yonathani n’wana wakwe ni vanhu lava a va ha ri na vona a va tshama eGeba wa Benjamini. Loko ku ri Vafilisita a va dzime mixaxa eMikimaxi.
17  Vuthu ra vaphangi a ri huma hi rivilo enxaxeni wa Vafilisita hi mavuthu manharhu. Vuthu rin’we a ri nghena egondzweni ku ya eOfira, etikweni ra Xuwala,
18  vuthu lerin’wana a ri nghena egondzweni ra Beta-horoni, kutani vuthu ra vunharhu a ri nghena egondzweni endzilakaneni lowu languteke etlhelo ra nkova wa Seboyimi, etlhelo ra mananga.
19  Kutani a ku nga ri na mufuri etikweni hinkwaro ra Israyele, hikuva Vafilisita va te: “Ku endlela leswaku Vaheveru va nga endli banga kumbe fumu.”
20  Vaisrayele hinkwavo a va rhelela va ya eka Vafilisita leswaku un’wana ni un’wana a ya lota xikomu xakwe kumbe xikomu xakwe lexi tlhelo xi nga xihloka kumbe xihloka xakwe kumbe rihwevo rakwe.
21  Mali ya ku lota a ku ri pimi eka swikomu ni swikomu leswi tlhelo swi nga swihloka ni switirhisiwa swa meno manharhu ni swihloka, ni ku tiyisa risungunu ra havi.
22  Kutani hi siku ra nyimpi a ku kumekanga banga kumbe fumu evokweni ra munhu wihi ni wihi, eka lava a va ri na Sawulo na Yonathani; kambe ku kumeke xin’we lexi a xi ri xa Sawulo na Yonathani n’wana wakwe.
23  Kutani govela ra Vafilista a ri huma hi rivilo ri ya enyimpini hi ndlela ya xinkovana xa Mikimaxi.
14  Siku rin’wana, Yonathani n’wana wa Sawulo a byela mutirhi la rhwalaka matlhari yakwe a ku: “Tana, a hi pelele egoveleni ra Vafilisita lava va nga entsungeni lowuya.” Kambe a nga n’wi byelanga tata wakwe.
2  Sawulo a a tshama ehandle ka Gibiya ehansi ka murhi wa mugrenada lowu nga eMigironi; vanhu lava a va ri na yena a ku ri vavanuna va kwalomu ka 600.
3  (Kutani Ahiya n’wana wa Ahithuba, makwavo wa Ikhabodi n’wana wa Finiyasi n’wana wa Eli, muprista wa Yehovha eXilo a a rhwale efodi.) Vanhu a va swi tivanga leswaku Yonathani u fambile.
4  Kutani exikarhi ka tindhawu to hundza eka tona, leti Yonathani a ti laveke leswaku a pela ku ya hlasela govela ra Vafilisita, a ku ri ni ribye leri fanaka ni tino etlhelweni leri ni ribye leri fanaka ni tino etlhelweni lerin’wana, vito ra rin’wana a ku ri Bozezi kasi vito ra lerin’wana a ku ri Sene.
5  Tino rin’wana a ri ri phuphu en’walungwini ri langutane na Mikimaxi, kasi lerin’wana edzongeni ri langutane na Geba.
6  Hiloko Yonathani a byela mutirhi, murhwali wa swihlomo swakwe swa nyimpi a ku: “Tana, a hi pelele egoveleni ra vavanuna lava nga yimbangiki. Kumbexana Yehovha u ta hi tirhela, hikuva a ku na xihinga lexi sivelaka Yehovha leswaku a ponisa hi ku tirhisa vanhu vo tala kumbe hi vanhu va tsongo.”
7  Kutani murhwali wa swihlomo swakwe swa nyimpi a ku eka yena: “Endla xin’wana ni xin’wana lexi nga embilwini ya wena. Hundzulukela laha u ku rhandzaka. Waswivo, ndzi na wena hi ku pfumelelana ni mbilu ya wena.”
8  Hiloko Yonathani a ku: “Sweswi hi pelela eka vavanuna lava, a hi tivonakarise erivaleni eka vona.
9  Loko va ku eka hina, ‘Yimani, mi nga fambi kukondza hi fika eka n’wina’ hi fanele hi yima laha hi nga kona, hi nga tlhandlukeli eka vona.
10  Kambe loko va ku, ‘Tlhandlukani mi ta lwa na hina,’ hi fanele hi tlhandluka, hikuva kunene Yehovha u ta va nyikela evokweni ra hina, xolexo i xikombiso xa hina.”
11  Hiloko havambirhi va tivonakarisa erivaleni egoveleni ra Vafilisita. Vafilisita va ku: “Hi lava Vaheveru va humaka emimbhoveni leyi a va tifihle eka yona.”
12  Kutani vavanuna va govela va hlamula Yonathani ni murhwali wa swihlomo swakwe swa nyimpi va ku: “Tlhandlukelani eka hina, hi ta mi komba lexi mi xi lavaka!” Xikan’we-kan’we Yonathani a byela murhwali wa swihlomo swakwe swa nyimpi a ku: “Ndzi sale endzhaku, hikuva kunene Yehovha u ta va nyikela evokweni ra Israyele.”
13  Yonathani a ya emahlweni a tlhandluka a famba hi mavoko ni milenge, murhwali wa swihlomo swakwe swa nyimpi a n’wi sala endzhaku; kutani va sungula ku wa emahlweni ka Yonathani, murhwali wa swihlomo swakwe swa nyimpi a a va dlaya endzhaku kakwe.
14  Ku dlayiwa ka ku sungula loku Yonathani ni murhwali wa swihlomo swakwe swa nyimpi va va dlayeke ha kona ku endla kwalomu ka vavanuna va 20 endzeni ka xiphemu xa ntila wa ku rima eka ekere ya nsimu.
15  Kutani ku va ni ku chava enxaxeni, enhoveni ni le xikarhi ka vanhu hinkwavo va govela; vuthu ra vaphangi ri chava, hambi ku ri vona, misava yi sungula ku tsekatseka, a ku ri ku chava loku humaka eka Xikwembu.
16  Varindzi va Sawulo eGibiya wa Benjamini va swi vona, kutani waswivo, mpfilumpfilu a wu ya hala ni hala.
17  Sawulo a byela vanhu lava a va ri na yena a ku: “Ndzi kombela mi hlaya, mi vona leswaku i mani la sukeke eka hina.” Loko va va hlayile, waswivo, Yonathani ni murhwali wa swihlomo swakwe swa nyimpi a va nga ri kona.
18  Kutani Sawulo a byela Ahiya a ku: “Tshineta areka ya Xikwembu xa ntiyiso!” (Hikuva areka ya Xikwembu xa ntiyiso a yi ri ni vana va Israyele esikwini rero.)
19  Kuteloko Sawulo a ha vulavula ni muprista, ku pfilunganyeka loku a ku ri enxaxeni wa Vafilisita ku ya emahlweni, ku va kukulu swinene. Sawulo a byela muprista a ku: “Tlherisa voko ra wena.”
20  Hikwalaho Sawulo ni vanhu hinkwavo lava a va ri na yena va vitaniwa. Va famba va ya fika enyimpini, kwalaho banga ra un’wana ni un’wana ri lwa ni munhu-kulobye; ku hluriwa koloko a ku ri kukulu ngopfu.
21  Kutani Vaheveru lava a va ri va Vafilisita eku sunguleni ni lava a va tlhandluke na vona enxaxeni lowu rhendzeleke hinkwako, na vona a va tikombisa va ri na Israyele, loyi a a ri na Sawulo na Yonathani.
22  Vavanuna hinkwavo va Israyele lava na vona a va tifihle endhawini ya tintshava ya Efrayimi va twa leswaku Vafilisita va balekile, na vona va va hlongorisa va tshinelela swinene ekusuhi na vona enyimpini.
23  Esikwini rero Yehovha a ponisa Israyele, kutani nyimpi yi hundzela eBeta-avheni.
24  Vavanuna va Israyele a va tikeriwile esikwini rero, kambe Sawulo a hlambanyisa vanhu a ku: “A ku rhukaniwe munhu la dyaka xinkwa ku nga si va madyambu kukondza ndzi tirihisela eka valala va mina!” A ku na munhu ni un’we la nantsweke xinkwa.
25  Kutani vavanuna hinkwavo va tiko va ta exihlahleni enkarhini lowu a ku ri ni vulombe evuandlalweni bya nhova.
26  Loko vanhu va nghena exihlahleni, waswivo, a ku thona vulombe, kambe a ku nga ri na munhu loyi a a nghenisa voko enon’wini, hikuva vanhu a va chava xihlambanyo.
27  Loko ku ri Yonathani a a nga yingisanga loko tata wakwe a hlambanyisa vanhu, hikwalaho a tshambuluta makumu ya nhonga leyi a yi ri evokweni rakwe a yi peta exihlengeni xa vulombe, a tlherisela voko enon’wini, kutani mahlo yakwe ma sungula ku vangama.
28  Hiloko un’wana wa vanhu a angula a ku: “Tata wa wena u hlambanyise vanhu hilaha ku tiyeke a ku, ‘A ku rhukaniwe munhu la dyaka xinkwa namuntlha!’” (Vanhu va sungula ku karhala.)
29  Hambiswiritano, Yonathani a ku: “Tatana u tise khombo ehenhla ka tiko. Ndzi kombela mi vona ndlela leyi mahlo ya mina ma vangameke hayona hikwalaho ka leswi ndzi nantsweke vulombenyana lebyi.
30  A swi ta va hi ndlela leyi engetelekeke swinene loko vanhu a va dyile namuntlha eka swilo leswi va swi phangeke eka valala va vona, leswi va swi kumeke! Hikuva sweswi ku dlayiwa ka Vafilisita a ku nga ri kukulu.”
31  Kutani esikwini rero va hambeta va dlaya Vafilisita ku sukela eMikimaxi ku ya eAyaloni, vanhu va karhala swinene.
32  Hiloko vanhu hi makwanga va sungula ku tsutsumela eka leswi phangiweke, va teka tinyimpfu ni tihomu ni marhole, va swi dlayela emisaveni, vanhu va swi dya swi ri ni ngati.
33  Kutani va byela Sawulo va ku: “Waswivo! Vanhu va dyohela Yehovha hi ku dya swi ri ni ngati.” Hiloko a ku: “Mi endle hi vuxengi. Xo sungula, khunguluxelani ribye lerikulu eka mina.”
34  Endzhaku ka sweswo Sawulo a ku: “Hangalakani exikarhi ka vanhu mi va byela mi ku, ‘Un’wana ni un’wana wa n’wina a a ndzi tshinetele nkunzi yakwe, un’wana ni un’wana nyimpfu yakwe, mi fanele mi swi dlaya endhawini leyi naswona mi swi dyela kona, mi nga tshuki mi dyohela Yehovha hi ku dya swi ri ni ngati.’” Hikwalaho un’wana ni un’wana wa vanhu hinkwavo a tshineta nkunzi yakwe leyi a yi ri evokweni rakwe evusikwini byebyo, a yi dlayela kwalaho.
35  Sawulo a akela Yehovha alitari. U sungule ha yona ku akela Yehovha alitari.
36  Endzhaku Sawulo a ku: “A hi rheleleni hi hlongorisa Vafilisita nivusiku, hi va phangela ku fikela loko mixo wu voninga, hi nga siyi munhu ni un’we exikarhi ka vona.” Hiloko va ku: “Xin’wana ni xin’wana lexi nga xinene ematihlweni ya wena xi endle.” Kutani muprista a ku: “A hi tshineleni eka Xikwembu xa ntiyiso kwala.”
37  Sawulo a sungula ku vutisa Xikwembu a ku: “Xana ndzi nga rhelela ndzi hlongorisa Vafilisita? Xana u ta va nyiketa evokweni ra Israyele?” A nga n’wi hlamulanga hi siku rero.
38  Hikwalaho Sawulo a ku: “Tshinelani laha n’wina hinkwenu varhangeri va vanhu, mi kambisisa mi vona ndlela leyi xidyoho xi fikeke ha yona namuntlha.
39  Hikuva leswi Yehovha, loyi a nga Mukutsuri wa Israyele, a hanyaka, hambiloko xi ri eka Yonathani n’wana wa mina, kambe u ta fa hakunene.” Kambe a ku nga ri na munhu la n’wi hlamulaka eka vanhu hinkwavo.
40  A ya emahlweni a byela tiko hinkwaro ra Israyele a ku: “N’wina mi ta va etlhelo rin’we, kutani mina na Yonathani n’wananga—hi ta va etlhelweni lerin’wana.” Hiloko vanhu va byela Sawulo va ku: “Leswi swi nga swinene ematihlweni ya wena swi endle.”
41  Sawulo a ya emahlweni a byela Yehovha a ku: “Oho Xikwembu xa Israyele, nyika Thumimi!” Kutani Yonathani na Sawulo va tekiwa, vanhu va huma.
42  Sweswi Sawulo a ku: “Hoxani vuhlolotwana leswaku ku endliwa xiboho exikarhi ka mina na Yonathani n’wananga.” Hiloko ku tekiwa Yonathani.
43  Kutani Sawulo a ku eka Yonathani: “Ndzi byele, Xana u endle yini?” Hiloko Yonathani a ku eka yena: “Entiyisweni ndzi nantswe vulombenyana hi makumu ya nhonga leyi nga evokweni ra mina. Hi mina loyi! A ndzi fe!”
44  Kutani Sawulo a ku: “Hikwalaho onge Xikwembu xi nga endla tano, onge xi nga engetela eka swona loko u nga fi hakunene, Yonathani.”
45  Kambe vanhu va byela Sawulo va ku: “Xana Yonathani u fanele a fa, yena la endleke ku ponisiwa loku lokukulu eIsrayele? A hi swinene! Leswi Yehovha a hanyaka, hambi ku ri nsisi wun’we wa nhloko yakwe a wu nge weli emisaveni; hikuva u tirhe ni Xikwembu esikwini leri.” Hiloko vanhu va kutsula Yonathani, a nga fanga.
46  Kutani Sawulo a tshika ku hlongorisa Vafilisita, Vafilisita va ya endhawini ya vona.
47  Sawulo a teka vuhosi ehenhla ka Israyele, a ya lwa ni valala vakwe lava n’wi rhendzeleke hinkwako, a lwa na Mowabu ni vana va Amone na Edomu ni hosi ya Soba ni Vafilisita; kun’wana ni kun’wana laha a a hundzulukela kona a a humesa xigwevo.
48  U ye emahlweni a endla hi vurhena, a dlaya Amaleke naswona a kutsula Israyele evokweni ra muphangi wa rona.
49  Vana va Sawulo a ku ri Yonathani na Ixivhi na Maliki-xuwa, loko ku ri mavito ya vana vakwe vambirhi va vanhwanyana, vito ra mativula a ku ri Meraba kasi vi-​to ra lontsongo ku ri Mikala.
50  Vito ra nsati wa Sawulo a ku ri Ahinowama, n’wana wa Ahimazi, vito ra murhangeri wa vuthu rakwe a ku ri Abinere n’wana wa Nere, makwavo wa tata wa Sawulo.
51  Kixi a a ri tata wa Sawulo, Nere tata wa Abinere a a ri n’wana wa Abiyele.
52  Kutani nyimpi yi hambeta yi tika eka Vafilisita emasikwini hinkwawo ya Sawulo. Loko Sawulo a vona wanuna un’wana ni un’wana wa matimba kumbe munhu un’wana ni un’wana wa vurhena, a a n’wi teka a va wa yena.
29  Kutani Vafilisita va hlengeleta vanhu lava a va ri emixaxeni ya vona hinkwayo eAfeke, kasi Vaisrayele a va dzime mixaxa ekusuhi ni xihlovo lexi a xi ri eYizriyele.
2  Tihosi leti tirhisanaka ta Vafilisita a ti hundza ti ri madzana ni magidi, Davhida ni vavanuna vakwe a va hundza endzhaku ka sweswo va ri na Akixi.
3  Tihosana ta Vafilisita ti ku: “Xana Vaheveru lava va vula yini?” Hiloko Akixi a byela tihosana ta Vafilisita a ku: “Xana loyi a hi Davhida nandza wa Sawulo hosi ya Israyele, loyi a a ri na mina laha ku ringana lembe rin’we kumbe mambirhi, a ndzi kumanga nchumu eka yena ku sukela esikwini leri a balekeleke eka mina ha rona ku ta fikela esikwini leri?”
4  Kutani tihosana ta Vafilisita ti n’wi hlundzukela; tihosana ta Vafilisita ti ya emahlweni ti ku eka yena: “Tlherisa munhu loyi, n’wi tlherisele endhawini yakwe leyi u n’wi aveleke yona; u nga n’wi pfumeleli a rhelela a ya enyimpini na hina, leswaku a nga kanetani na hina enyimpini. Xana munhu loyi a nga endla yini leswaku a tsakeriwa hi hosi yakwe? Xana a ku nge vi hi tinhloko ta vavanuna va hina?
5  Xana a hi yena Davhida loyi a va hamba va n’wi phata hi mincino, va ku, ‘Sawulo u dlaye magidi yakwe, kambe Davhida u dlaye makume yakwe ya magidi’?”
6  Hikwalaho Akixi a vitana Davhida a ku eka yena: “Leswi Yehovha a hanyaka, u lulamile, naswona ku huma ka wena ni ku nghena ka wena na mina enxaxeni a ku ri kunene ematihlweni ya mina; hikuva a ndzi kumanga vubihi eka wena ku sukela esikwini leri u fikeke ha rona eka mina ku fikela esikwini leri. Kambe ematihlweni ya tihosi leti tirhisanaka a wu lulamanga.
7  Sweswi tlhela, u famba hi ku rhula, leswaku u nga endli nchumu wo biha ematihlweni ya tihosi leti ti tirhisanaka ta Vafilisita.”
8  Kambe, Davhida a byela Akixi a ku: “Ha yini, xana ndzi endle yini naswona i yini lexi u xi kumeke eka nandza wa wena ku sukela esikwini leri ndzi fikeke ha rona emahlweni ka wena ku ta fikela esikwini leri, leswaku ndzi nga fiki ndzi ta lwa ni valala va hosi yanga leyi nga mufumi?”
9  Hiloko Akixi a hlamula Davhida a ku: “Ndzi swi tiva kahle leswaku u ve lonene ematihlweni ya mina, ku fana ni ntsumi ya Xikwembu. Ntsena ku vule tihosana ta Vafilisita ti ku, ‘U nga n’wi pfumeleli a tlhandluka na hina enyimpini.’
10  Kutani pfuka ka ha ri mpundzu swinene ni malandza ya hosi ya wena lawa ma teke na wena; mi fanele mi pfuka ka ha ri mpundzu swinene loko ri sungula ku xa. Mi famba.”
11  Hikwalaho Davhida a pfuka ka ha ri mpundzu swinene, yena ni vavanuna vakwe, leswaku va famba nimixo va tlhelela etikweni ra Vafilisita; Vafilista vona va tlhandlukela eYizriyele.
19  Eku heteleleni, Sawulo a byela Yonathani n’wana wakwe ni malandza yakwe hinkwawo hi ta ku dlaya Davhida.
2  Loko ku ri Yonathani n’wana wa Sawulo a a tsakela Davhida swinene. Kutani Yonathani a byela Davhida a ku: “Sawulo tatana u lava leswaku u dlayiwa. Sweswi ndzi kombela u tilangutela nimixo, u fanele u tshama exihundleni, u tshama u tumberile.
3  Loko ku ri mina, ndzi ta huma, kunene ndzi yima etlhelo ka tatana enhoveni laha u nga ta va u ri kona, ndzi ta ku vulavulela eka tatana, ndzi ta vona leswi nga ta endleka, ndzi ta tiyiseka leswaku ndza ku byela.”
4  Hikwalaho Yonathani a vulavula kahle hi Davhida eka Sawulo tata wakwe, a n’wi byela a ku: “Wena hosi u nga dyoheli nandza wa wena Davhida, hikuva a nga ku dyohelanga naswona mintirho ya yena yi ve yinene ngopfu eka wena.
5  U veke moya-xiviri wakwe ekhombyeni a dlaya Vafilisita lerova Yehovha a ponisa tiko hinkwaro ra Israyele hi ku ponisa lokukulu. U swi vonile naswona u tsakile. Hikwalaho, ha yini u fanele u dyohela ngati leyi nga riki na nandzu hi ku endla leswaku Davhida a dlayeriwa swa hava?”
6  Hiloko Sawulo a yingisa rito ra Yonathani, Sawulo a hlambanya a ku: “Leswi Yehovha a hanyaka, yena a nge dlayiwi.”
7  Endzhaku ka sweswo Yonathani a vitana Davhida, Yonathani a n’wi byela marito lawa hinkwawo. Kutani Yonathani a tisa Davhida eka Sawulo, a tshama emahlweni ka yena kukota eku sunguleni.
8  Hi ku famba ka nkarhi nyimpi yi tlhekeka nakambe, kutani Davhida a huma hi rivilo ku ya lwa ni Vafilisita, a dlaya vanhu vo tala, hiloko va baleka emahlweni ka yena.
9  Moya wo biha wa Yehovha wu va ehenhla ka Sawulo loko a tshame endlwini yakwe, fumu ri ri evokweni loko Davhida a tlanga vuyimbeleri hi voko rakwe.
10  Kutani Sawulo a lava ku tlhava Davhida hi fumu a n’wi patsa ni khumbi, kambe a bvutama emahlweni ka Sawulo lerova yena a tlhava fumu ekhumbini. Davhida a baleka leswaku a pona evusikwini byebyo.
11  Endzhaku Sawulo a rhuma varhumiwa endlwini ya Davhida leswaku va yi rindza nileswaku va n’wi dlaya nimixo; kambe Mikala nsati wakwe a byela Davhida a ku: “Loko u nga balekisi moya-xiviri wa wena vusiku lebyi, mundzuku u ta va munhu la dlayiweke.”
12  Hi ku hatlisa Mikala a rhelerisa Davhida hi fasitere leswaku a ta famba, a baleka, a pona.
13  Hiloko Mikala a teka xifaniso xa terafimi a xi veka esangwini, ni rikoka ra dzovo ra mbuti, a ri veka endhawini ya nhloko yakwe, endzhaku ka sweswo a swi funengeta hi nguvu.
14  Kutani Sawulo a rhuma varhumiwa va ya teka Davhida, kambe yena a ku: “Wa vabya.”
15  Hiloko Sawulo a rhuma varhumiwa va ya vona Davhida, a ku: “N’wi tiseni hi sangu rakwe eka mina leswaku a dlayiwa.”
16  Loko varhumiwa va nghena, waswivo, a ku ri ni xifaniso xa terafimi esangwini rakwe ni rikoka ra dzovo ra mbuti endhawini ya nhloko yakwe.
17  Hiloko Sawulo a byela Mikala a ku: “Ha yini u ndzi kanganyise hi ndlela leyi, u tshika nala wa mina a famba leswaku a pona?” Mikala a byela Sawulo a ku: “Yena u ndzi byele a ku, ‘Ndzi tshike ndzi famba! Ha yini ndzi fanele ndzi ku dlaya?’”
18  Loko ku ri Davhida u balekile a tiponisa, a fika eka Samuwele eRhama. A n’wi byela hinkwaswo leswi Sawulo a n’wi endleke swona. Kutani yena na Samuwele va famba, va tshama eNayoti.
19  Hi ku famba ka nkarhi xiviko xi yisiwa eka Sawulo, xi ku: “Waswivo! Davhida u le Nayoti eRhama.”
20  Xikan’we-kan’we Sawulo a rhuma varhumiwa ku ya teka Davhida. Loko va vone vanhu lava kuleke va vaprofeta va ri karhi va profeta, na Samuwele a yimile endhawini yakwe ehenhla ka vona, moya wa Xikwembu wu va ehenhla ka varhumiwa va Sawulo, kutani na vona va sungula ku tikhoma ku fana ni vaprofeta.
21  Loko Sawulo va n’wi byele leswi, hi ku hatlisa a rhuma varhumiwa van’wana, na vona va sungula ku tikhoma ku fana ni vaprofeta. Kutani Sawulo a tlhela a rhuma varhumiwa, ntlawa wa vunharhu, na vona va sungula ku tikhoma ku fana ni vaprofeta.
22  Eku heteleleni na yena a ya eRhama. Loko a fambe ku ya fika exihlobyeni lexikulu, lexi nga eSeku, a sungula ku vutisa a ku: “Samuwele na Davhida va kwihi?” Hiloko va ku: “Va lahaya Nayoti, eRhama.”
23  A ya emahlweni ni ndlela yakwe ku suka kwalaho ku ya le Nayoti, eRhama, moya wa Xikwembu wu va ehenhla ka yena, ina, yena, a ya emahlweni a famba naswona a hambeta a tikhoma ku fana ni muprofeta kukondza a fika eNayoti, eRhama.
24  A tlhela a hluvula tinguvu takwe, na yena a tikhoma ku fana ni muprofeta emahlweni ka Samuwele, kutani a wela ehansi a nga ambalanga nchumu siku rero hinkwaro ni vusiku byebyo hinkwabyo. Hi yona mhaka leyi va nga vula va ku: “Xana Sawulo na yena u le xikarhi ka vaprofeta?”
24  Hi ku hatlisa loko Sawulo a vuyile eku hlongoriseni ka Vafilisita, va ta va n’wi vikela, va ku: “Waswivo! Davhida u le mananga ya Eni-gedi.”
2  Sawulo a teka vavanuna va 3 000 lava hlawuriweke etikweni hinkwaro ra Israyele, va ya lava Davhida ni vavanuna vakwe ehenhla ka maribye lama nga erivaleni, ya tinhongo ta le tintshaveni.
3  Hi ku famba ka nkarhi a fika ematshangeni ya tinyimpfu lama endliweke hi maribye etlhelo ka gondzo, laha a ku ri ni bako. Kutani Sawulo a nghena a ya tipfuna kasi Davhida ni vavanuna vakwe a va ri endzeni ka bako endzhaku-ndzhaku, va tshame ehansi.
4  Vavanuna va Davhida va ku eka yena: “Hi leri siku leri Yehovha a ku byelaka ha rona a ku, ‘Waswivo, ndzi nyiketa nala wa wena evokweni ra wena, u fanele u n’wi endla hilaha swi vonakaka swi ri swinene hakona ematihlweni ya wena.’” Hiloko Davhida a suka a yima, a nyandlamela a tsema dziva ra nguvu yo pfumala mavoko ya Sawulo.
5  Kambe endzhaku ka sweswo mbilu ya Davhida yi tshamela ku n’wi ba hikwalaho ka leswi a tsemeke dziva ra nguvu yo pfumala mavoko ya Sawulo.
6  Hikwalaho a byela vavanuna vakwe a ku: “A hi swinene eka mina, hi ku ya hi langutelo ra Yehovha leswaku ndzi endla nchumu lowu eka hosi yanga, mutotiwa wa Yehovha, hi ku tshambuluta voko ku lwa na yena, hikuva i mutotiwa wa Yehovha.”
7  Kutani Davhida a hangalasa vavanuna vakwe hi marito lawa, a nga va pfumelelanga leswaku  va pfukela Sawulo. Loko ku ri Sawulo, a huma ebakweni a ya emahlweni ni ndlela yakwe.
8  Kutani Davhida a suka a yima endzhaku ka sweswo a huma ebakweni, a huwelela Sawulo a ri endzhaku ka yena, a ku: “Hosi yanga leyi nga mufumi!” Hiloko Sawulo a languta endzhaku, Davhida a korhama, xikandza xakwe xi langute emisaveni, a tiwisela ehansi.
9  Davhida a ya emahlweni a ku eka Sawulo: “Ha yini u yingisa marito ya munhu, lama nge, ‘Waswivo! Davhida u lava ku ku vavisa’?
10  Sweswi esikwini leri, mahlo ya wena ma vone ndlela leyi Yehovha a ku nyiketeke ha yona namuntlha evokweni ra mina ebakweni; un’wana u vule leswaku u dlayiwa,  kambe ndzi ve ni nsovo eka wena ndzi ku, ‘A ndzi nge pfuki ndzi tshambulute voko ra mina ndzi lwa ni hosi yanga, hikuva i mutotiwa wa Yehovha.’
11  Tatana, vona, ina, vona dziva ra nguvu ya wena yo pfumala mavoko evokweni ra mina, hikuva loko ndzi tsema dziva ra nguvu ya wena yo pfumala mavoko a ndzi ku dlayanga. Swi tive u tlhela u vona leswaku a ku na vubihi kumbe xiendlo xa ku pfukela evokweni ra mina, a ndzi ku dyohelanga kasi wena u ndzi tumbelerile leswaku u susa moya-xiviri wa mina.
12  Onge Yehovha a nga avanyisa exikarhi ka mina na wena; Yehovha u fanele a ndzi rihisela eka wena, kambe voko ra mina a ri nge ti ehenhla ka wena.
13  Hilaha xivuriso xa khale xi nge, ‘Ku homboloka ku ta huma eka lavo homboloka,’ kambe voko ra mina a ri nge ti ehenhla ka wena.
14  Xana hosi ya Israyele yi hume yi hlongorisa mani? Xana u hlongorisa mani? Xana u hlongorisa mbyana leyi feke? Xana u hlongorisa dzedze rin’we?
15  Yehovha u fanele a va muavanyisi, u fanele a avanyisa exikarhi ka mina na wena, u ta swi vona naswona u ta ndzi kambisisela nandzu a ndzi avanyisa leswaku a ndzi ntshunxa evokweni ra wena.”
16  Kuteloko Davhida a hete ku vula marito lawa eka Sawulo, Sawulo a ku: “Xana i rito ra wena n’wananga Davhida?” Kutani Sawulo a tlakusa rito rakwe a rila.
17  A ya emahlweni a ku eka Davhida: “U lulame ku ndzi tlula, hikuva hi wena la ndzi endleke leswinene, mina ndzi ku endle swo biha.
18  Wena—namuntlha u vule leswinene leswi u ndzi endleleke swona hi ku va Yehovha a a ndzi nyikete evokweni ra wena kambe a wu ndzi dlayanga.
19  Loko munhu a kuma nala wakwe, xana a nga n’wi tshika a famba hi gondzo lerinene? Kutani Yehovha u ta ku hakela hi leswinene hikwalaho ka leswi u swi endleke eka mina esikwini leri.
20  Sweswi waswivo, ndzi swi tiva kahle leswaku hakunene u ta va hosi, nileswaku mfumo wa Israyele wu ta tshama wu ri kona hakunene evokweni ra wena.
21  Sweswi, ndzi hlambanyele hi Yehovha leswaku u nge yi susi mbewu ya mina endzhaku ka mina nileswaku u nge ri lovisi vito ra mina endlwini ya tatana.”
22  Kutani Davhida a hlambanyela Sawulo, endzhaku ka sweswo Sawulo a muka. Loko ku ri Davhida ni vavanuna vakwe, va tlhandlukele endhawini leyi swi tikaka ku yi tshinelela.
5  Loko ku ri Vafilisita, va teke areka ya Xikwembu xa ntiyiso kutani va yi susa aEbenezere va yi tisa eAxidodo.
2  Hiloko Vafilisita va teka areka ya Xikwembu xa ntiyiso va yi tisa endlwini ya Dagoni, va yi yimisa etlhelo ka Dagoni.
3  Vaaxidodo va pfuka nimpundzu swinene hi siku leri tlhandlamaka, Dagoni a a wile, xikandza xakwe xi langute emisaveni emahlweni ka areka ya Yehovha. Hiloko va teka Dagoni va n’wi tlherisela endhawini yakwe.
4  Loko va pfuka nimixo wa siku leri tlhandlamaka, Dagoni a a wile, xikandza xakwe xi langute emisaveni emahlweni ka areka ya Yehovha, nhloko ya Dagoni ni swandla swa mavoko yakwe hamambirhi swi tsemiwile enyangweni. A ku sele xiphemu lexi nga nhlampfi ntsena eka yena.
5  Hi yona mhaka leyi vaprista va Dagoni ni hinkwavo lava va nghenaka endlwini ya Dagoni va nga kandziyiki ehenhla ka nyangwa ya Dagoni eAxidodo ku ta fikela esikwini leri.
6  Kutani voko ra Yehovha ri tikela Vaaxidodo, a sungula ku va chavisa ni ku va ba hi mpfimbo wa xiheta-mavele, ku nga Axidodo ni tindhawu ta rona.
7  Loko vavanuna va Axidodo va vone leswaku a swi ri tano, va ku: “U nga pfumeleli areka ya Xikwembu xa Israyele leswaku yi tshama na hina, hikuva voko ra xona ri karihele hina na Dagoni xikwembu xa hina.”
8  Hikwalaho va rhumela rito leswaku ku ya hlengeletiwa tihosi hinkwato leti tirhisanaka ta Vafilisita ti ta eka vona, va ku: “Xana hi ta endla yini hi areka ya Xikwembu xa Israyele?” Eku heteleleni va ku: “Areka ya Xikwembu xa ntiyiso a hi yi yiseni etlhelweni ra le Gati.” Hiloko va tisa areka ya Xikwembu xa Israyele etlhelo rero.
9  Kutani endzhaku ka loko va yi tise etlhelo rero, voko ra Yehovha ri va ehenhla ka muti wolowo hi ku pfilunganyeka lokukulu, a ba vavanuna va muti, ku sukela eka lontsongo ku ya eka lonkulu, va sungula ku pfimba xiheta-mavele.
10  Hikwalaho va rhumela areka ya Xikwembu xa ntiyiso aEkroni. Hi ku hatlisa loko areka ya Xikwembu xa ntiyiso yi fika aEkroni, Vaekroni va sungula ku huwelela va ku: “Va tise areka ya Xikwembu xa Israyele eka mina leswaku va ndzi dlaya, mina ni vanhu va mina!”
11  Hikwalaho va rhumela rito leswaku ku hlengeletiwa tihosi hinkwato leti tirhisanaka ta Vafilisita, va ku: “Tshikani areka ya Xikwembu xa Israyele yi famba, leswaku yi tlhelela endhawini ya yona, yi nga ndzi dlayi, mina ni vanhu va mina.” Hikuva ku ve ni ku pfilunganyeka loku dlayaka emutini hinkwawo; voko ra Xikwembu xa ntiyiso a ri tika ngopfu kwalaho,
12  Kasi vanhu lava poneke va dlayiwe hi mpfimbo wa xiheta-mavele. Kutani xirilo xa muti xa ku kombela ku pfuniwa xi hambeta xi tlhandlukela ematilweni.
15  Kutani Samuwele a byela Sawulo a ku: “Hi mina loyi Yehovha a n’wi rhumeke ku ta ku tota leswaku u va hosi ya vanhu vakwe, Israyele, sweswi yingisa mpfumawulo wa marito ya Yehovha.
2  Yehovha wa mavuthu u te, ‘Ndzi fanele ndzi tengisa Amaleke hikwalaho ka leswi a swi endleke eka Israyele loko a lwa na yena endleleni, loko a huma aEgipta.
3  Sweswi famba, u fanele u dlaya Amaleke, u n’wi nyikela endzovisweni ni hinkwaswo leswi a nga na swona, u nga tshuki u n’wi tsetselela, u fanele u va dlaya, wanuna ni wansati, n’wana ni loyi a an’waka, nkunzi ni nyimpfu, kamela ni mbhongolo.’”
4  Kutani Sawulo a vitana vanhu a va hlaya eTelayimi, vavanuna va 200 000 lava fambaka hi milenge ni vavanuna va 10 000 va Yuda.
5  Sawulo a famba a ya fika emutini wa Amaleke, a tumbelela enkoveni.
6  Hi nkarhi wolowo Sawulo a byela Vakena a ku: “Fambani, sukani mi rhelela mi suka exikarhi ka Vaamaleke, leswaku ndzi nga mi kukuli na vona. Loko ku ri n’wina, mi kombise musa wa rirhandzu eka vana va Israyele hinkwavo enkarhini wa ku huma ka vona aEgipta.” Hikwalaho Vakena va suka exikarhi ka Amaleke.
7  Endzhaku ka sweswo Sawulo a dlaya Amaleke ku suka eHavhila ku ya fika eXure, lowu nga emahlweni ka Egipta.
8  A khoma Agaga hosi ya Amaleke a ha hanya, vanhu lavan’wana hinkwavo a va nyiketa endzovisweni hi banga.
9  Kambe Sawulo ni vanhu va ve ni ntsetselelo eka Agaga ni le ka leswinene swa ntlhambi wa tinyimpfu ni swa ntlhambi wa tihomu ni le ka leswo nona ni le ka makhuna ni le ka hinkwaswo leswi a swi ri leswinene, a va navelanga ku swi nyiketa endzovisweni. Loko ku ri nhundzu hinkwayo leyi a yi nyenyetsa naswona yi bakanyiwile, va yi nyikete endzovisweni.
10  Kutani rito ra Yehovha ri fika eka Samuwele, ri ku:
11  “Ndza tisola leswi ndzi endleke leswaku Sawulo a va hosi, hikuva u tshike ku ndzi landzela, a nga ma hetisisanga marito ya mina.” Kutani swi vangele Samuwele nhlomulo, a hambeta a huwelela eka Yehovha vusiku hinkwabyo.
12  Hiloko Samuwele a pfuka nimpundzu swinene a ta hlangana na Sawulo nimixo. Kambe Samuwele u vikeriwe xiviko, va ku: “Sawulo u te eKarimeli, waswivo, a a tiyimisela ribye ra xitsundzuxo, kutani a hundzuluka a tsemakanya a rhelela eGiligala.”
13  Eku heteleleni Samuwele a fika eka Sawulo, Sawulo a sungula ku vula a ku eka yena: “Wena u katekisiwile hi Yehovha. Ndzi hetisise rito ra Yehovha.”
14  Kambe Samuwele a ku: “Kutani, xana mpfumawulo lowu ndzi wu twaka etindleveni ta mina wa ntlhambi wa tinyimpfu, ni mpfumawulo lowu wa ntlhambi wa tihomu wu vula yini?”
15  Hiloko Sawulo a ku: “Va swi tise swi huma eka Vaamaleke, hikuva vanhu va ve ni ntsetselelo eka leswinene swa ntlhambi wa tinyimpfu ni ntlhambi wa tihomu, hi xikongomelo xa ku endlela Yehovha Xikwembu xa wena xitlhavelo; kambe leswi seleke hi swi nyikete endzovisweni.”
16  Kutani Samuwele a byela Sawulo a ku: “Yima! Ndzi ta ku byela leswi Yehovha a ndzi byeleke swona tolo nivusiku.” Hiloko a ku eka yena: “Vulavula!”
17  Samuwele a ya emahlweni a ku: “Xana a wu vanga murhangeri wa tinyimba ta Israyele, loko wa ha ri ntsongo ematihlweni ya wena, kutani Yehovha a ku tota u va hosi ya Israyele?
18  Endzhaku Yehovha a ku rhuma, a ku, ‘Famba, u fanele u nyiketa vadyohi endzovisweni, Vaamaleke, u fanele u lwa na vona ku fikela loko u va lovisile.’
19  Hikwalaho, ha yini u nga yingisanga rito ra Yehovha kambe hi makwanga u hatlisele eka leswi phangiweke, ivi u endla swo biha ematihlweni ya Yehovha?”
20  Hambiswiritano, Sawulo a ku eka Samuwele: “Kambe ndzi ri yingisile rito ra Yehovha hi ku va ndzi ye entirhweni lowu Yehovha a a ndzi rhume eka wona, ndzi tise Agaga hosi ya Amaleke kambe Amaleke ndzi ri nyikete endzovisweni.
21  Kutani vanhu va teke tinyimpfu ni tihomu eka leswi swi phangiweke, swo hlawuleka swa swona swa leswi nyikeriweke endzovisweni leswaku va endlela Yehovha Xikwembu xa wena xitlhavelo eGiligala.”
22  Hiloko Samuwele a ku: “Xana Yehovha u tsakisiwa hi magandzelo yo hisiwa ni switlhavelo ku fana ni ku yingisa rito ra Yehovha? Waswivo! Ku yingisa swa antswa ku ri ni xitlhavelo, ku nyikela nyingiso ku ri ni mafurha ya makhuna;
23  hikuva ku xandzuka ka fana ni xidyoho xa ku hlahluva, ni ku ya emahlweni hi ku tikukumuxa ka fana ni ku tirhisa matimba ya masalamusi ni terafimi. Leswi u bakanyeke rito ra Yehovha, hikwalaho na yena wa ku bakanya leswaku u nga vi hosi.”
24  Kutani Sawulo a ku eka Samuwele: “Ndzi dyohile; hikuva ndzi tlule xileriso xa Yehovha ni marito ya wena, hikuva ndzi chave vanhu, ndzi yingisa rito ra vona.
25  Kutani sweswi, ndzi kombela u rivalela xidyoho xa mina u tlhelela na mina leswaku ndzi tiwisela eka Yehovha.”
26  Kambe Samuwele a ku eka Sawulo: “A ndzi nge tlheleli na wena, hikuva u bakanye rito ra Yehovha, Yehovha wa ku bakanya leswaku u nga yi emahlweni u va hosi ya Israyele.”
27  Loko Samuwele a hundzuluka a lava ku famba, hi ku hatlisa a n’wi khoma hi dziva ra nguvu yakwe yo pfumala mavoko, kambe yi handzuka.
28  Hiloko Samuwele a ku eka yena: “Yehovha u handzule vuhosi eIsrayele byi suka eka wena namuntlha, kunene u ta byi nyika munhu-kuloni la antswaka ku ku tlula.
29  Kasi, handle ka sweswo, Muchaviseki wa Israyele a nge vi na mavunwa, Yena a nge tisoli, hikuva Yena a hi munhu wa la misaveni leswaku a tisola.”
30  Hiloko a ku: “Ndzi dyohile. Ndzi kombela u ndzi katekisa sweswi emahlweni ka vakulukumba va vanhu va ka hina ni le mahlweni ka Israyele, u tlhela na mina, kunene ndzi ta tiwisela eka Yehovha Xikwembu xa wena.”
31  Kutani Samuwele a tlhela, Sawulo a n’wi landzela, Sawulo a tiwisela eka Yehovha.
32  Endzhaku ka sweswo Samuwele a ku: “Tshinetani Agaga hosi ya Amaleke eka mina.” Hiloko Agaga a ya eka yena a ri karhi a kanakana, Agaga a sungula ku tibyela a ku: “Entiyisweni mbitsi wa rifu wu sukile.”
33  Hambiswiritano, Samuwele a ku: “Hilaha banga ra wena ri pfumateke vavasati vana hakona, hi ndlela yoleyo mana wa wena u ta pfumatiwa vana exikarhi ka vavasati.” Hiloko Samuwele a khavangela Agaga emahlweni ka Yehovha eGiligala.
34  Kutani Samuwele a khoma ndlela a ya eRhama, loko ku ri Sawulo, a tlhandlukela endlwini yakwe eGibiya wa Sawulo.
35  Samuwele a nga ha tlhelanga a vona Sawulo ku fikela esikwini ra ku fa ka yena, hikuva Samuwele a a rila Sawulo. Loko ku ri Yehovha, u tisorile leswi a endleke Sawulo a va hosi ya Israyele.
20  Kutani Davhida a baleka a suka le Nayoti eRhama. Hambiswiritano, a fika emahlweni ka Yonathani a ku: “Xana ndzi endle yini? Xana xihoxo xa mina i yini naswona ndzi dyohe yini emahlweni ka tata wa wena, hikuva u lava moya-xiviri wa mina?”
2  Hiloko a ku eka yena: “A hi swinene! U nge fi. Waswivo! Tatana a nge wu endli nchumu lowukulu kumbe nchumu lowutsongo a nga wu paluxi endleveni ya mina; xana i yini lexi nga endlaka leswaku tatana a ndzi fihlela mhaka leyi? Leswi a swi endleki.”
3  Kambe Davhida a hlambanya ku engetela kwalaho a ku: “Hakunene tata wa wena u fanele a swi tiva leswaku ndzi kume tintswalo ematihlweni ya wena, kutani u ta ku, ‘U nga endli leswaku Yonathani a tiva leswi hi ku chava leswaku a nga vaviseka.’ Kambe entiyisweni leswi Yehovha a hanyaka nileswi moya-xiviri wa wena wu hanyaka, ku ni goza rin’we ntsena exikarhi ka mina ni rifu!”
4  Yonathani a ya emahlweni a byela Davhida a ku: “Xin’wana ni xin’wana lexi moya-xiviri wa wena wu nga xi vulaka, ndzi ta ku endlela xona.”
5  Hiloko Davhida a byela Yonathani a ku: “Waswivo! Mundzuku i ku thwasa ka n’weti, hakunene ndzi fanele ku va ndzi tshame ni hosi hi dya; u fanele u ndzi tshika ndzi famba, kutani ndzi fanele ndzi tumbela enhoveni kukondza ku va madyambu hi siku ra vunharhu.
6  Loko tata wa wena o vona leswaku a ndzi kona, u fanele u ku, ‘Davhida u kombele hi mbilu hinkwayo eka mina leswaku a nga vi kona, a ta tsutsumela eBetlehema emutini wa ka vona, hikuva kona ku ni xitlhavelo xa lembe ni lembe xa ndyangu hinkwawo.’
7  Loko o vula a ku, ‘Swi lulamile,’ swi vula ku rhula eka nandza wa wena. Kambe loko o hlundzuka, swi tive leswaku a a tiyimisele ku endla swo biha.
8  U fanele u endlela nandza wa wena musa wa rirhandzu, hikuva u te ni nandza wa wena eka ntwanano wa Yehovha. Kambe loko ku ri ni xihoxo eka mina, wena ndzi dlaye, hikuva ha yini u fanele u ndzi tisa eka tata wa wena?”
9  Hiloko Yonathani a ku: “Sweswo a hi swinene eka wena! Kambe loko ndzo swi tiva leswaku tatana u tiyimisele ku endla swo biha eka wena, xana a ndzi nge ku byeli?”
10  Kutani Davhida a byela Yonathani a ku: “I mani la nga ta ndzi byela loko leswi tata wa wena a nga ta ku hlamula swona swi tika?”
11  Hiloko Yonathani a ku eka Davhida: “Tana, a hi ye enhoveni.” Kutani havambirhi va huma va ya enhoveni.
12  Yonathani a ya emahlweni a byela Davhida a ku: “Yehovha Xikwembu xa Israyele [a a ve mbhoni] ya leswaku hi nkarhi lowu mundzuku, kumbe hi siku ra vunharhu, ndzi ta n’wi vutisa tatana, kutani loko a amukela Davhida, xana a ndzi nge rhumeli rito eka wena, kunene ndzi ku paluxela swona endleveni ya wena?
13  Hikwalaho, onge Yehovha a nga swi endla eka Yonathani naswona onge a nga engetela eka swona, loko swo tshuka swi vonaka swi ri swinene eka tatana ku ku endla swo biha, hakunene ndzi nga swi paluxi endleveni ya wena naswona ndzi nga ku tshiki u famba, kunene u nga fambi hi ku rhula. Onge Yehovha a nga va na wena hilaha a veke na tatana hakona.
14  Loko ndzi ta va ndza ha hanya, ina, xana a wu nge kombisi musa wa rirhandzu wa Yehovha eka mina leswaku ndzi nga fi?
15  Wena u nge susi musa wa wena wa rirhandzu leswaku wu va ni vandyangu wa ka hina hilaha ku nga riki na makumu. Kumbe, loko Yehovha a dlaya valala va Davhida, un’wana ni un’wana evuandlalweni bya misava,
16  vito ra Yonathani a ri nge susiwi endlwini ya Davhida. Yehovha u fanele a ri lava evokweni ra valala va Davhida.”
17  Kutani Yonathani a tlhela a hlambanyela Davhida hikwalaho ka leswi a a n’wi rhandza; hikuva a a n’wi rhandza hilaha a a rhandza moya-xiviri wakwe hakona.
18  Yonathani a ya emahlweni a ku eka yena: “Mundzuku i ku thwasa ka n’weti, kunene u ta hulukeriwa hikuva xitshamo xa wena xi ta va xi nga ri na munhu.
19  Kunene hi siku ra vunharhu u ta hulukeriwa swinene; u fanele u huma endhawini leyi u tumbeleke eka yona esikwini leri ku tirhiwaka ha rona, u tshama laha kusuhi ni ribye leri.
20  Loko ku ri mina ndzi ta copa miseve yinharhu etlhelo rin’we ra rona ndzi yi rhumela laha ndzi nga ta yi rhumela kona eka xanchumu.
21  Kutani waswivo, ndzi ta rhuma mutirhi, ndzi ku, ‘Famba u ya kuma miseve.’ Loko ndzo byela mutirhi hi ku kongoma ndzi ku, ‘Waswivo! Miseve yi le tlhelweni leri ra wena, yi teke,’ u ta, swi vula ku rhula eka wena naswona a ku na nchumu, leswi Yehovha a hanyaka.
22  Kambe, loko ndzo byela mufana ndzi ku, ‘Waswivo! Miseve yi le mahlweninyana ka wena,’ famba, Yehovha u ku rhumile.
23  Loko ku ri rito leri hi ri vulavuleke, mina na wena, waswivo, onge Yehovha a nga va exikarhi ka mina na wena hilaha ku nga riki na makumu.”
24  Davhida a hambeta a tumbela enhoveni. Kutani ku va ku thwasa ka n’weti, hosi yi tshama eswakudyeni leswaku yi dya.
25  Hosi a yi tshame exitshan’weni xa yona kukota minkarhi leyin’wana, exitshan’weni ekusuhi ni khumbi; Yonathani a a langutane na yona, Abinere a a tshame etlhelo ka Sawulo, kambe ndhawu ya Davhida a yi nga ri na munhu.
26  Sawulo a nga vulanga nchumu esikwini rero, hikuva u tibyele a ku: “Ku endleke swo karhi lerova a nga tenganga, hikuva a a nga tengisiwanga.”
27  Kutani siku leri tlhandlamaka ra ku thwasa ka n’weti, hi siku ra vumbirhi, ndhawu ya Davhida yi hambeta yi nga ri na munhu. Hiloko Sawulo a vutisa Yonathani n’wana wakwe a ku: “Ha yini n’wana wa Yese a nga tanga eswakudyeni tolo ni namuntlha?”
28  Kutani Yonathani a hlamula Sawulo a ku: “Davhida u kombele hi mbilu hinkwayo eka mina leswaku a nga vi kona, a ya eBetlehema.
29  U ye emahlweni a ku, ‘Ndzi kombela u ndzi tshika ndzi famba, hikuva hi ni xitlhavelo xa ndyangu emutini, mina ndzi lerisiwe hi makwerhu. Kutani sweswi loko ndzi kume tintswalo ematihlweni ya wena, ndzi kombela u ndzi pfumelela ndzi nyenga leswaku ndzi ta vona vamakwerhu.’ Hi yona mhaka leyi a nga tangiki etafuleni ra hosi.”
30  Hiloko ku hlundzuka ka Sawulo ku va kukulu eka Yonathani, a ku eka yena: “Wena n’wana wa nandza wa xisati la xandzukaka, xana a ndzi swi tivi kahle leswaku u hlawula n’wana wa Yese, swi va tingana eka wena ni tingana eka swirho swa le xihundleni swa mana wa wena?
31  Hikuva masiku hinkwawo lawa n’wana wa Yese a hanyaka ehenhla ka misava, wena swin’we ni vuhosi bya wena a mi nge simekiwi mi tiya. Kutani sweswi rhumela rito u ndzi landzela yena, hikuva u fanele a fa.”
32  Hambiswiritano, Yonathani a hlamula Sawulo tata wakwe a ku eka yena: “Ha yini a fanele a dlayiwa? Xana u endle yini?”
33  Hiloko Sawulo a hoxa fumu eka yena leswaku a n’wi dlaya; Yonathani a swi tiva leswaku tata wakwe a a tiyimisele ku dlaya Davhida.
34  Hi ku hatlisa Yonathani a suka a yima, a suka etafuleni a hlundzukile swinene, a nga dyanga xinkwa hi siku ra vumbirhi endzhaku ka ku thwasa ka n’weti, hikuva a a vavisekile malunghana na Davhida, hikuva tata wakwe a a n’wi tsongahatile.
35  Kutani nimixo Yonathani a huma a ya enhoveni endhawini leyi hlawuriweke ya Davhida, mutirhi lontsongo a a ri na yena.
36  A ya emahlweni a byela mutirhi wakwe a ku: “Ndzi kombela u tsutsuma u ya kuma miseve leyi ndzi yi copaka.” Mutirhi a tsutsuma, yena a copa nseve wu n’wi hundza.
37  Loko mutirhi a fika laha nseve wu weleke kona, lowu Yonathani a wu copeke, Yonathani a sungula ku vitana a ri endzhaku ka mutirhi, a ku: “Xana nseve a wu le mahlweninyana ka wena?
38  Yonathani a ya emahlweni a vitana a ri endzhaku ka mutirhi, a ku: “Anghwetla! Endla hi ku hatlisa! U nga yimi!” Hiloko mutirhi wa Yonathani a ya rholela miseve kutani a ta eka n’wini wakwe.
39  Loko ku ri mutirhi, a a nga tivi nchumu; i Yonathani na Davhida lava a va tiva hi mhaka leyi.
40  Endzhaku ka sweswo Yonathani a nyika mutirhi wakwe matlhari yakwe, a ku eka yena: “Famba, ma yise emutini.”
41  Mutirhi a famba. Loko ku ri Davhida, a suka a yima ekusuhinyana ku ya edzongeni. Kutani a wa xikandza xakwe xi langute emisaveni, a korhama kanharhu; kutani va ntswontswana naswona va rilelana, ku fikela loko Davhida a rile ngopfu.
42  Yonathani a ya emahlweni a byela Davhida a ku: “Famba hi ku rhula, hilaha hi hlambanyelaneke hakona havumbirhi bya hina hi vito ra Yehovha, hi ku, ‘Onge Yehovha a nga va exikarhi ka mina na wena, ni le xikarhi ka vana va mina ni vana va wena hilaha ku nga riki na makumu.’” Hikwalaho Davhida a suka a yima a khoma ndlela, Yonathani na yena a nghena emutini.
1  A ku ri ni wanuna wa le Ramatayimi-zofimi, wa le ndhawini ya tintshava ya Efrayimi, vito rakwe a ku ri Elkana n’wana wa Yerohamu, n’wana wa Elihu, n’wana wa Tohu, n’wana wa Zufu, wa ka Efrayimi.
2  A a ri ni vasati vambirhi, vito ra un’wana a ku ri Hana kasi vito ra un’wana a ku ri Penina. Penina a a ri ni vana, kambe Hana a a nga ri na vana.
3  Kutani wanuna yoloye a a tlhandluka a huma emutini wa ka vona lembe ni lembe leswaku a ya tiwisela ehansi ni ku endlela Yehovha wa mavuthu xitlhavelo eXilo. Kwalaho hi laha vana vambirhi va Eli, Hofini na Finiyasi a va ri vaprista va Yehovha.
4  Kutani ku fika siku leri Elikana a endleke xitlhavelo ha rona, a nyika Penina nsati wakwe ni vana vakwe hinkwavo va majaha ni va vanhwanyana swiavelo;
5  kambe Hana a n’wi nyika xiavelo xin’we. Hambiswiritano, a a rhandza Hana, kambe Yehovha a a pfale mbeleko wakwe.
6  Nkati-kulobye na yena a a n’wi dyisa mbitsi hi ku tlurisa leswaku a n’wi pfilunganya hikwalaho ka leswi Yehovha a a pfale mbeleko wakwe.
7  A a endla hi ndlela yoleyo lembe ni lembe, nkarhi hinkwawo loko a tlhandlukela endlwini ya Yehovha. A a n’wi dyisa mbitsi hi ndlela yoleyo lerova a a rila a nga dyi.
8  Kutani Elkana nuna wakwe a ku eka yena: “Hana, u rilela yini, ha yini u nga dyi naswona ha yini mbilu ya wena yi twa ku vava? Xana a ndzi antswi eka wena ku tlula vana va khume?”
9  Hiloko Hana a suka a yima, endzhaku ka loko va dyile eXilo ni le ndzhaku ka loko va nwile, loko Eli lowa muprista a tshame exitshan’weni ekusuhi ni rimba ra tempele ya Yehovha.
10  Moya-xiviri wakwe a wu vaviseke ngopfu, kutani a sungula ku khongela Yehovha ni ku rila ngopfu.
11  U ye emahlweni a endla xitshembiso lexi hlambanyiweke a ku: “Oho, Yehovha wa mavuthu, hakunene loko wo languta ku xaniseka ka hlonga ra wena ra xisati, u ndzi tsundzuka, u nga ri rivali hlonga ra wena ra xisati, kunene u nyika hlonga ra wena ra xisati n’wana wa xinuna, ndzi ta n’wi nyika Yehovha masiku hinkwawo ya vutomi byakwe, a ku na rikari leri nga ta hundza enhlokweni yakwe.”
12  Kuteloko a khongele nkarhi wo leha emahlweni ka Yehovha, Eli a a langute nomu wa yena.
13  Loko ku ri Hana, a a vulavula embilwini yakwe; a ku vendzavendza milomu yakwe ntsena, rito rakwe a ri nga twakali. Kambe Eli a vona onge u dakwile.
14  Kutani Eli a ku eka yena: “Xana u ta dakwa ku fikela rini? Susa vhinyo ya wena eka wena.”
15  Hiloko Hana a hlamula a ku: “E-e hosi yanga! Ndzi wansati la karhatekeke emoyeni; a ndzi nwanga vhinyo hambi ku ri swakunwa leswi pyopyaka, kambe ndzi chulula moya-xiviri wa mina emahlweni ka Yehovha.
16  U nga endli hlonga ra wena ra xisati ri fana ni wansati la nga pfuniki nchumu, hikuva ndzi vulavule ku fikela sweswi hikwalaho ka ku vilela ka mina lokukulu ni ku dyiwa ka mina hi mbitsi.”
17  Kutani Eli a hlamula a ku: “Famba hi ku rhula, onge Xikwembu xa Israyele xi nga hlamula xikombelo lexi u xi hundziseleke eka xona.”
18  Hiloko a ku: “Nandza wa wena wa xisati a a kume tintswalo ematihlweni ya wena.” Wansati a khoma ndlela yakwe kutani a dya, xikandza xakwe a xa ha tlhelanga xi vilela.
19  Kutani va pfuka nimpundzu swinene va tiwisela emahlweni ka Yehovha, endzhaku ka sweswo va tlhela kutani va ya fika endlwini ya vona eRhama. Elkana a tivana na Hana nsati wakwe, naswona Yehovha a n’wi tsundzuka.
20  Kuteloko lembe ri hela, Hana a tika, a veleka n’wana wa jaha, a n’wi thya vito ra Samuwele, hikuva u te, “ndzi n’wi kombele eka Yehovha.”
21  Hi ku famba ka nkarhi wanuna loyi Elkana a tlhandluka ni vandyangu wakwe hinkwavo va ya endlela Yehovha xitlhavelo xa lembe ni lembe ni gandzelo rakwe ra xitshembiso lexi hlambanyiweke.
22  Loko ku ri Hana a nga tlhandlukanga, hikuva u byele nuna wakwe a ku: “Hi ku hatlisa loko mufana a lumuriwile, ndzi fanele ndzi n’wi tisa, naswona u fanele a humelela emahlweni ka Yehovha, a tshama kona hilaha ku nga riki na makumu.”
23  Hiloko Elkana nuna wakwe a ku eka yena: “Endla leswi nga swinene ematihlweni ya wena. Tshama ekaya ku fikela loko u n’wi lumurile. Ntsena onge Yehovha a nga hetisisa rito rakwe.” Kutani wansati a tshama ekaya, a hambeta a wundla n’wana wakwe ku fikela loko a n’wi lumurile.
24  Hi ku hatlisa loko a n’wi lumurile, u tlhandluke na yena, swin’we ni nkunzi ya malembe manharhu hi vukhale ni mpimo wun’we wa efa ya mapa ni khuwana lerikulu ra vhinyo, a nghena endlwini ya Yehovha eXilo. Mufana a a ri na yena.
25  Kutani va tlhava nkunzi, va tisa mufana eka Eli.
26  Hiloko a ku: “Ndzi khomele hosi yanga! Hi vutomi bya moya-xiviri wa wena, hosi yanga, hi mina wansati loyi a a yime na wena endhawini leyi, ndzi khongela Yehovha.
27  A ndzi khongela malunghana ni mufana loyi leswaku Yehovha a hetisisa xikombelo xa mina lexi ndzi xi kombeleke eka yena.
28  Kutani mina, ndzi n’wi lombe Yehovha. Masiku hinkwawo ya vukona bya yena, u kombeleriwe Yehovha.” Hiloko yena a nkhinsamela Yehovha kwalaho.
2  Hana a ya emahlweni a khongela, a ku:“Mbilu ya mina ya khana eka Yehovha,Hakunene nanga ya mina yi tlakuseriwa eka Yehovha.Nomu wa mina wu ahlamele ku lwa ni valala va mina,Hikuva ndza tsaka hi ku ponisiwa loku humaka eka wena.
2  A ku na munhu la kwetsimaka ku fana na Yehovha, hikuva a ku na un’wana handle ka wena;Naswona ku hava ribye leri fanaka ni Xikwembu xa hina.
3  N’wina mi nga vulavuli hi ku titlakusa swinene,Ku nga humi nchumu lowu nga lawuriwiki emilon’wini ya n’wina,Hikuva Yehovha i Xikwembu xa vutivi,Naswona ha yena swiendlo swi pimanyetiwa kahle.
4  Vavanuna va matimba va vurha, va taleriwe hi ku chava,Kambe lava va khunguvanyekaka va tikhama hi ntamu lowukulu.
5  Lava va enerisiweke va fanele va thoriwa, leswaku va kuma xinkwa,Kambe lava va nga ni ndlala va tshika ku va ni ndlala.Hambi ku ri mhika yi veleke vana va nkombo,Kambe loyi a a ri ni vana vo tala u hlakarile.
6  Yehovha i Mudlayi naswona i Mulondzovoti wa vutomi,Hi loyi a Rhelerisaka eSheol naswona Wa humesa.
7  Yehovha i Muvangi wa ndlala ni Mufuwisi,I Mutsongahati ni Mutlakusi,
8  I Mupfuxi wa la nga xisiwana entshurini;U tlakusa la nga xisiwana ekheleni ra nkuma,Leswaku a va tshamisa ni va xiyimo xa le henhla; naswona u va nyika xiluvelo xa ku vangama xi va ndzhaka ya vona.Hikuva swiseketelo swa misava i swa Yehovha,U veka tiko leri noneke ehenhla ka swona.
9  U rindza milenge ya lava va tshembekaka vakwe;Loko ku ri lavo homboloka, va miyetiwa emunyameni,Hikuva munhu a nga tikombi a ri la tlakukeke hi matimba.
10  Loko ku ri Yehovha, lava va kanetanaka na yena va ta chavisiwa;U ta dzindza eka vona a ri ematilweni.Yehovha hi yexe u ta avanyisa makumu ya misava,Leswaku a nyika hosi yakwe ntamu,Leswaku a tlakusa nanga ya mutotiwa wakwe.”
11  Kutani Elkana a ya endlwini yakwe eRhama; loko ku ri mufana a va mutirheli wa Yehovha emahlweni ka Eli lowa muprista.
12  Vana va Eli a va ri vanhu lava nga pfuniki nchumu; a va nga ri na mhaka na Yehovha.
13  Malunghana ni mfanelo leyi faneleke vaprista leyi humaka eka vanhu, nkarhi hinkwawo loko munhu un’wana ni un’wana a humesa xitlhavelo, mutirhi wa muprista a a ta ni foroko ya meno manharhu a yi khome hi voko, loko nyama yi ri karhi yi swekiwa,
14  a tlhava exibyeni kumbe embiteni ya swikhomo swimbirhi kumbe enhlambetweni kumbe embiteni ya xikhomo xin’we. Xin’wana ni xin’wana lexi foroko yi xi humesaka, muprista a a xi teka xi va xa yena. Hi yona ndlela leyi a va endla ha yona eXilo, eka Vaisrayele hinkwavo lava taka kwalaho.
15  Nakambe, loko va nga si mbulukisa mafurha nikatsongo, mutirhi wa muprista a a ta, a fika a byela munhu la endlaka xitlhavelo a ku: “Ndzi nyike nyama yo oxela muprista leswaku a nga amukeli nyama leyi swekiweke eka wena kambe a amukela yimbisi.”
16  Loko munhu a ku eka yena: “A va tiyiseke leswaku va rhanga hi ku mbulukisa mafurha. Kutani u titekela xin’wana ni xin’wana lexi moya-xiviri wa wena u nga xi navelaka,” entiyisweni a a ku: “E-e, kambe u fanele u ndzi nyika sweswi; loko u nga ndzi nyiki, ndzi ta boheka ku xi teka hi nkani!”
17  Kutani xidyoho xa vatirheli xi va xikulu ngopfu emahlweni ka Yehovha; hikuva vanhu lava a va khoma gandzelo ra Yehovha hi ndlela leyi nga kombisiki xichavo.
18  Samuwele a a tirhela emahlweni ka Yehovha a ri mufana, a tikhame efodi ya ntsembyana.
19  Nakambe, mana wakwe a a n’wi endlela nguvu leyitsongo yo pfumala mavoko, a a n’wi tisela yona lembe ni lembe loko a tlhandluke ni nuna wakwe va ta humesa xitlhavelo xa lembe ni lembe.
20  Kutani Eli a katekisa Elkana ni nsati wakwe a ku: “Onge Yehovha a nga mi nyika vana va huma eka nsati loyi, ematshan’weni ya nchumu lowu wu lombisiweke, lowu wu lombiweke Yehovha.” Hiloko va ya endhawini ya vona.
21  Hikwalaho Yehovha a hundzuluxela nyingiso wakwe eka Hana, lerova a tika kutani a veleka vana va majaha vanharhu ni va vanhwanyana vambirhi. Kutani mufana loyi Samuwele a ya emahlweni a kulela eka Yehovha.
22  Eli a a dyuhele ngopfu, naswona a a swi twile hinkwaswo leswi vana vakwe a va tshamela ku swi endla etikweni hinkwaro ra Israyele, ni ndlela leyi a va etlela ha yona ni vasati lava a va tirhela enyangweni ya ntsonga wa nhlangano.
23  A a hamba a vula eka vona a ku: “Ha yini mi tshamela ku endla swilo swo fana ni leswi? Hikuva swilo leswi ndzi swi twaka ha n’wina eka vanhu hinkwavo swi bihile.
24  E-e, vana vanga, hikuva xiviko lexi ndzi xi twaka, lexi vanhu va Yehovha va xi hangalasaka a hi xinene.
25  Loko munhu o tshuka a dyohela munhu-kulobye, Xikwembu xi ta n’wi lamulela; kambe loko munhu a dyohela Yehovha, u ta khongeleriwa hi mani?” Kambe a va nga ri yingisi rito ra tata wa vona, hikuva sweswi Yehovha a a lava ku va dlaya.
26  Enkarhini wolowo hinkwawo mufana loyi Samuwele a a kula naswona a rhandzeka swinene hi ku ya hi langutelo ra Yehovha ni ra vanhu.
27  Kutani munhu wa Xikwembu a fika eka Eli a ku eka yena: “Yehovha u te, ‘Xana hakunene a ndzi tihlavutelanga endlwini ya tata wa wena loko va ri aEgipta va ri mahlonga endlwini ya Faro?
28  Eka tinyimba hinkwato ta Israyele hi yena la nga hlawuleriwa mina, leswaku a va muprista, a tlhandlukela ealitarini ya mina leswaku a mbulukisa xitlhavelo, a byarha efodi emahlweni ka mina, leswaku ndzi nyika yindlu ya tata wa wena magandzelo hinkwawo ya vana va Israyele lama endliwaka hi ndzilo.
29  Ha yini n’wina mi tshamela ku raha xitlhavelo xa mina ni gandzelo ra mina leri ndzi ri leriseke endhawini ya mina yo tshama eka yona, mi tshamela ku xixima vana va n’wina ku tlula mina hi ku va mi tinonisa hi leswinene swa gandzelo rin’wana ni rin’wana ra Israyele, ku nga vanhu va mina?
30  “‘Hi yona mhaka leyi Yehovha Xikwembu xa Israyele a nge: “Hakunene ndzi te, Loko ku ri yindlu ya wena ni yindlu ya tata wa wena, ti ta famba emahlweni ka mina hilaha ku nga riki na makumu.” Kambe sweswi Yehovha u ri: “A hi swinene eka mina, hikuva lava va ndzi xiximaka ndzi ta va xixima, ni lava va ndzi langutelaka ehansi va ta va lava nga vuriki nchumu.”
31  Waswivo! Masiku ma ta, lawa hakunene ndzi nga ta ku tsema voko ni ku tsema voko ra yindlu ya tata wa wena, lerova a ku nge vi na mukhalabye endlwini ya wena.
32  Kunene u ta languta xirha u ri endhawini ya mina ya ku tshama eka yona, exikarhi ka leswinene hinkwaswo leswi endliwaka eIsrayele; a ku nge pfuki ku ve ni wanuna la kuleke endlwini ya wena.
33  Hambiswiritano, ku ni munhu wa wena loyi ndzi nga ta ka ndzi nga n’wi susi ealitarini ya mina, ku endlela leswaku mahlo ya wena ma nga ha voni ni leswaku moya-xiviri wa wena wu tsana; kambe vo tala endlwini ya wena va ta fa hinkwavo hi banga ra vanhu.
34  Xikombiso lexi nga ta tela vana va wena vambirhi, Hofini na Finiyasi hi lexi: Havumbirhi bya vona va ta fa hi siku rin’we.
35  Kunene ndzi ta tivekela muprista la tshembekaka. U ta endla leswi pfumelelanaka ni mbilu ya mina ni moya-xiviri wa mina; kunene ndzi ta n’wi akela yindlu leyi nga ta tshama nkarhi wo leha, hakunene u ta famba emahlweni ka mutotiwa wa mina nkarhi hinkwawo.
36  Kutani mani na mani la seleke endlwini ya wena u ta ta a n’wi nkhinsamela leswaku a hakeriwa hi mali ni xinkwa xa xirhendzevutana, kunene u ta vula a ku: “Ndzi kombela u ndzi hlanganisa ni un’wana wa lava va tirhaka ntirho wa vuprista ndzi dya xipandzwa xa xinkwa.”’”
3  Nkarhi lowu hinkwawo mufana loyi Samuwele a a tirhela Yehovha emahlweni ka Eli, naswona rito leri humaka eka Yehovha a ri kala emasikwini wolawo; a ku ri hava xivono lexi a xi twarisiwa hinkwako-nkwako.
2  Kutani esikwini rero Eli a a etlele endhawini yakwe, mahlo yakwe a ma sungule ku tsana; a a nga ha swi koti ku vona.
3  Rivoni ra Xikwembu a ri nga si timiwa, Samuwele a a etlele etempeleni ya Yehovha laha areka ya Xikwembu a yi ri kona.
4  Yehovha a vitana Samuwele. Hiloko yena a ku: “Hi mina loyi.”
5  Kutani a tsutsumela eka Eli, a ku: “Hi mina loyi, hikuva u ndzi vitanile.” Kambe yena a ku: “A ndzi ku vitananga. Tlhela u ya etlela.” Kutani a ya etlela.
6  Yehovha a ya emahlweni a vitana nakambe, a ku: “Samuwele!” Hiloko Samuwele a pfuka a ya eka Eli, a ku: “Hi mina loyi, hikuva u ndzi vitanile.” Kambe yena a ku: “A ndzi ku vitananga n’wananga. Tlhela u ya etlela.”
7  (Loko ku ri Samuwele a a nga si n’wi tiva Yehovha, rito ra Yehovha a ri nga si hlavuteriwa eka yena.)
8  Kutani Yehovha a vitana nakambe ra vunharhu, a ku: “Samuwele!” Hiloko a pfuka a ya eka Eli, a ku: “Hi mina loyi, hikuva u fanele u ndzi vitanile.” Eli a sungula ku xiya leswaku a ku ri Yehovha loyi a a vitana mufana loyi.
9  Hikwalaho Eli a byela Samuwele a ku: “Famba u ya etlela, kutaku loko a ku vitana, u fanele u ku, ‘Yehovha, vulavula hikuva nandza wa wena u yingisile.’” Kutani Samuwele a famba a ya etlela endhawini yakwe.
10  Hiloko Yehovha a ta kutani a yima endhawini yakwe, a vitana kukota minkarhi yin’wana a ku: “Samuwele, Samuwele!” Hiloko Samuwele a ku: “Vulavula, hikuva nandza wa wena u yingisile.”
11  Yehovha a ya emahlweni a byela Samuwele a ku: “Waswivo, ndzi endla nchumu wo karhi eIsrayele, lowu loko munhu a wu twa, tindleve takwe ti nga ta hlohlonya.
12  Esikwini rero ndzi ta hetisisa eka Eli hinkwaswo leswi ndzi swi vuleke malunghana ni yindlu yakwe, ku sukela eku sunguleni ku ya emakumu.
13  U fanele u n’wi byela leswaku ndzi avanyisa yindlu yakwe hilaha ku nga riki na makumu hikwalaho ka xihoxo lexi a xi tivaka, hikuva vana vakwe va tisa ndzhukano eka Xikwembu, kutani a nga va tshinyanga.
14  Hi yona mhaka leyi ndzi hlambanyeleke yindlu ya Eli leswaku xihoxo xa yindlu ya Eli a xi nge tshikiwi xi nga xupuriwi, hi xitlhavelo kumbe hi gandzelo hilaha ku nga riki na makumu.”
15  Kutani Samuwele a etlela ku fikela nimixo. Hiloko a pfula tinyangwa ta yindlu ya Yehovha. Samuwele a a chava ku byela Eli leswi humeleleke.
16  Kambe Eli a vitana Samuwele a ku: “Samuwele n’wananga!” Hiloko a ku: “Hi mina loyi.”
17  A ya emahlweni a ku: “Hi rihi rito leri a ku byeleke rona? Ndzi kombela u nga ndzi fihleli rona. Onge Xikwembu xi nga endla tano eka wena, onge xi nga engetela eka swona loko wo ndzi fihlela rito ni rin’we ra leswi xi ku byeleke swona.”
18  Kutani Samuwele a n’wi byela marito hinkwawo, a nga n’wi fihlelanga nchumu. Hiloko a ku: “I Yehovha. Leswi swi nga swinene ematihlweni yakwe a a swi endle.”
19  Samuwele a ya emahlweni a kula, naswona Yehovha a va na yena, a nga endlanga leswaku ni rin’we ra marito yakwe hinkwawo ri wela emisaveni.
20  Kutani tiko hinkwaro ra Israyele ku sukela eDani ku ya eBera-xeba ri swi lemuka leswaku Samuwele a a ri yena la nyikiweke xikhundlha xa ku va muprofeta wa Yehovha.
21  Yehovha a humelela nakambe eXilo, hikuva Yehovha u tihlavutele eka Samuwele eXilo hi rito ra Yehovha.
12  Eku heteleleni Samuwele a byela tiko hinkwaro ra Israyele a ku: “Maswivo, ndzi yingise rito ra n’wina malunghana ni hinkwaswo leswi mi ndzi byeleke swona, leswaku ndzi mi vekela hosi yi mi fuma.
2  Kutani hosi leyi fambaka emahlweni ka n’wina hi leyi! Loko ku ri mina, ndzi kurile naswona ndzi mpunga, vana va mina va na n’wina laha, mina—ndzi fambe emahlweni ka n’wina ku sukela evuntshweni bya mina ku fikela esikwini leri.
3  Hi mina loyi. Hlamulani mi ndzi kaneta emahlweni ka Yehovha ni le mahlweni ka mutotiwa wakwe: Xana ndzi teke nkunzi ya mani kumbe ndzi teke mbhongolo ya mani kumbe ndzi dyelele mani kumbe ndzi pfotlose mani kumbe ndzi amukele mali yo siva nomu evokweni ra mani, leswaku ndzi tipfala mahlo ha yona? Ndzi ta mi tlherisela swona.”
4  Hiloko va ku: “A wu hi dyelelanga, kumbe ku hi pfotlosa kumbe ku amukela nchumu wihi ni wihi evokweni ra un’wana.”
5  Kutani a ku eka vona: “Yehovha i mbhoni ehenhla ka n’wina naswona mutotiwa wakwe i mbhoni esikwini leri leswaku a mi kumanga nchumu ni wun’we evokweni ra mina.” Hiloko va ku: “I mbhoni.”
6  Samuwele a ya emahlweni a byela vanhu a ku: “Yehovha [i mbhoni], loyi a tirhiseke Muxe na Aroni ni loyi a humeseke vatata wa n’wina va huma etikweni ra Egipta.
7  Kutani sweswi, yimani, ndzi ta mi avanyisa emahlweni ka Yehovha [ndzi mi rungulela swiendlo] hinkwaswo swo lulama swa Yehovha, leswi a mi endleleke swona, n’wina ni vatata wa n’wina.
8  “Hi ku hatlisa loko Yakobe a nghene aEgipta naswona vatata wa n’wina va kombele mpfuno eka Yehovha, Yehovha u rhume Muxe na Aroni leswaku va rhangela vatata wa n’wina va huma aEgipta, va va tshamisa endhawini leyi.
9  Kutani va rivale Yehovha Xikwembu xa vona lerova a va xavisa evokweni ra Sisera, murhangeri wa vuthu ra Hasora ni le vokweni ra Vafilisita ni le vokweni ra hosi ya Mowabu, va hambete va lwa na vona.
10  Va sungule ku kombela mpfuno eka Yehovha va ku, ‘Hi dyohile, hikuva hi siye Yehovha hi ya tirhela Vabali ni swifaniso swa Axitoreti; sweswi hi kutsule evokweni ra valala va hina leswaku hi ku tirhela.’
11  Hiloko Yehovha a rhuma Yerubali na Bedani na Yefta na Samuwele, va mi kutsula evokweni ra valala va n’wina matlhelo hinkwawo, leswaku mi ta tshama mi sirhelelekile.
12  Loko mi vone leswaku Nahaxi hosi ya vana va Amone u tile ku ta lwa na n’wina, mi hambete mi ku eka mina, ‘E-e, kambe hosi yi fanele yi hi fuma,’ nkarhi wolowo hinkwawo Yehovha Xikwembu xa n’wina a a ri Hosi ya n’wina.
13  Kutani sweswi, hosi leyi mi yi hlawuleke hi leyi, leyi mi yi kombeleke; kutani maswivo, Yehovha u veke hosi ehenhla ka n’wina.
14  Loko mi ta chava Yehovha, kunene mi n’wi tirhela naswona mi yingisa rito rakwe, mi nga xandzukeli xileriso xa Yehovha, n’wina ni hosi leyi yi faneleke yi mi fuma, kunene mi ta tikombisa mi ri valandzeri va Yehovha Xikwembu xa n’wina.
15  Kambe loko mi nga ta ri yingisa rito ra Yehovha, mi xandzukela xileriso xa Yehovha, kunene voko ra Yehovha ri ta lwa na n’wina ni vatata wa n’wina.
16  Sweswi, yimani mi vona nchumu lowu lowukulu lowu Yehovha a wu endlaka emahlweni ka mahlo ya n’wina.
17  Xana a ku tshoveriwi koroni namuntlha? Ndzi ta vitana Yehovha leswaku a tisa ku dzindza ni mpfula; kutani swi tiveni mi vona leswaku ku biha ka n’wina loku mi ku endleke ematihlweni ya Yehovha hi ku kombela hosi, i kukulu.”
18  Endzhaku ka sweswo, Samuwele a vitana eka Yehovha, kutani Yehovha a tisa ku dzindza ni mpfula esikwini rero, lerova vanhu hinkwavo va n’wi chave ngopfu Yehovha na Samuwele.
19  Vanhu hinkwavo va byela Samuwele va ku: “Khongelela malandza ya wena eka Yehovha Xikwembu xa wena, hikuva a hi lavi ku fa; hikuva hi engetele ku biha eswidyohweni hinkwaswo swa hina hi ku kombela hosi.”
20  Hiloko Samuwele a byela vanhu a ku: “Mi nga chavi. N’wina—mi endle ku biha loku hinkwako. Ntsena mi nga hambuki mi tshika ku landzela Yehovha, mi fanele mi tirhela Yehovha hi mbilu ya n’wina hinkwayo.
21  Mi nga tshuki mi hambuka mi landzela swilo leswi nga riki swa xiviri, leswi nga vuyerisiki, leswi nga kutsuriki, hikuva i swilo leswi nga riki swa xiviri.
22  Yehovha a nge va tshiki vanhu vakwe hikwalaho ka vito rakwe lerikulu, hikuva Yehovha u lava ku mi endla vanhu vakwe.
23  Loko ku ri mina, a hi swinene eka mina leswaku ndzi dyohela Yehovha hi ku tshika ku mi khongelela; ndzi fanele ndzi mi letela hi ndlela leyinene ni leyi lulameke.
24  Ntsena chavani Yehovha, mi n’wi tirhela hi ntiyiso, hi mbilu ya n’wina hinkwayo; vonani swilo leswikulu leswi a mi endleleke swona.
25  Kambe loko mi endla swo biha hi ndlela leyi tlulaka mpimo, mi ta kukuriwa, n’wina ni hosi ya n’wina.”
