10  Hi lembe ra vunharhu ra Korexe lowa hosi ya le Peresiya, ku ni mhaka leyi yi hlavuteriweke Daniyele, loyi vito rakwe a a vitaniwa Beltexatsara; mhaka ya kona a yi ri ntiyiso, naswona a ku ri ni ntirho lowukulu wa nyimpi. Kutani a twisisa mhaka leyi, a twisisa nchumu lowu wu voniweke.
2  Emasikwini wolawo, mina Daniyele, ndzi rile mavhiki manharhu hinkwawo.
3  Xinkwa xa switshongo a ndzi xi dyanga, naswona enon’wini wa mina a ku nghenanga nyama kumbe vhinyo, a ndzi tolanga nchumu nikatsongo kukondza ku hela mavhiki manharhu hinkwawo.
4  Esikwini ra vu-24 ra n’hweti yo sungula, loko ndzi ri eribuweni ra nambu lowukulu, ku nga Hidekele,
5  ndzi tlakuse mahlo ndzi languta, kutani a ku ri ni munhu un’wana loyi a a ambale ntsembyana, a khame masenge hi nsuku wa le Ufazi.
6  Miri wakwe a wu fana ni krisolita, xikandza xakwe a xi languteka ku fana ni rihati, mahlo yakwe a ma fana ni swisana leswi pfurhaka, mavoko yakwe ni ndhawu ya milenge yakwe a swi fana ni ku languteka ka koporo leyi hatimisiweke, mpfumawulo wa marito yakwe a wu fana ni mpfumawulo wa ntshungu.
7  Kutani mina Daniyele ndzi ri ndzexe, ndzi vone xivumbeko; kambe vavanuna lava a va ri na mina, a va xi vonanga xivumbeko. Hambiswiritano, va khomiwe hi ku rhurhumela lokukulu, lerova va tsutsuma va ya tumbela.
8  Kutani mina—ndzi sala ndzi ri ndzexe, lerova ndzi vona xivumbeko lexi lexikulu. A ndzi salanga na matimba, xindzhuti xa mina xi hundzuka ehenhla ka mina xi hela, ndzi sala ndzi nga ri na matimba.
9  Kutani ndzi twa mpfumawulo wa marito yakwe; loko ndzi twa mpfumawulo wa marito yakwe, mina ndzi wa hi xikandza ndzi etlela vurhongo, xikandza xa mina xi langute emisaveni.
10  Kutani waswivo, ku ni voko leri ri ndzi khumbeke, hakatsongo-tsongo ri ndzi hlakahla leswaku ndzi nkhinsama hi matsolo ni swandla swa mavoko ya mina.
11  A ya emahlweni a ku eka mina: “Wena Daniyele, wena munhu la navelekaka, twisisa marito lawa ndzi ku byelaka wona, u yima laha a wu yime kona, hikuva ndzi rhumiwe eka wena sweswi.” Kuteloko a ndzi byela rito leri, ndzi yima, ndzi rhurhumela.
12  A ya emahlweni a ku eka mina: “U nga chavi, Wena Daniyele, hikuva ku sukela esikwini ro sungula leri u nyiketeke mbilu ya wena leswaku yi twisisa, u titsongahata emahlweni ka Xikwembu xa wena, marito ya wena ma twiwile, kutani ndzi tile hikwalaho ka marito ya wena.
13  Kambe hosana ya vulawuri bya le vuhosini ya le Peresiya a yi ndzi sivelerile ku ringana masiku ya 21, kutani waswivo, Mikayele, un’wana wa tihosana leti tlakukeke, u tile a ta ndzi pfuna; loko ku ri mina, ndzi tshame kwalaho tlhelo ka tihosi ta Peresiya.
14  Ndzi tele ku ta ku endla leswaku u twisisa leswi nga ta wela varikwenu exiphen’wini xo hetelela xa masiku, hikuva i xivono xa masiku lama nga ta ta.”
15  Loko a ndzi byela marito lawa, a ndzi langutise xikandza xa mina emisaveni, ndzi nga vulavuli.
16  Kutani waswivo, loyi a fanaka ni vana va vanhu a khumba milomu ya mina, hiloko ndzi pfula nomu ndzi vulavula, ndzi byela loyi a a yime emahlweni ka mina ndzi ku: “Wena hosi yanga, hikwalaho ka xivumbeko lexi, ku ni ku rhurhumela endzeni ka mina, a ndzi vanga na matimba.
17  Hikwalaho, xana nandza wa hosi leyi ya mina u swi kotise ku yini ku vulavula ni hosi leyi ya mina? Loko ku ri mina, ku fikela sweswi a ndzi na wona matimba, ku hefemula a ku salanga eka mina nikatsongo.”
18  Loyi a langutekaka ku fana ni munhu wa la misaveni a tlhela a ndzi khumba, a ndzi tiyisa.
19  Kutani a ku: “U nga chavi, Wena munhu la navelekaka swinene. Onge u nga va ni ku rhula. Vana ni matimba, ina, vana ni matimba.” Loko a ha ku heta ku vulavula na mina, ndzi titiyisa, eku heteleleni ndzi ku: “Hosi yanga a yi vulavule, hikuva u ndzi tiyisile.”
20  Kutani a ya emahlweni a ku: “Xana wa swi tiva leswaku ha yini ndzi tile eka wena? Sweswi ndzi ta tlhela ndzi ya lwa ni hosana ya Peresiya. Loko ndzi ya, waswivo, hosana ya Grikiya na yona ya ta.
21  Hambiswiritano, ndzi ta ku byela swilo leswi tsariweke ehansi eku tsariweni ka ntiyiso, naswona a nga kona loyi a khomaka swilo leswi hilaha ku tiyeke swin’we na mina, handle ka Mikayele hosana ya n’wina.
4  “Nebukadnetsara lowa hosi, eka vanhu hinkwavo, vanhu va matiko ni tindzimi lava tshamaka emisaveni hinkwayo: Onge ku rhula ka n’wina ku nga va kukulu swinene.
2  Swikombiso ni swihlamariso leswi Xikwembu Lexi nge Henhla-henhla xi swi endleke ha mina, swi vonake swi ri swinene eka mina ku swi vula.
3  Swikombiso swa xona i swikulu swinene, ni swihlamariso swa xona swi ni matimba! Mfumo wa xona i mfumo wa hilaha ku nga riki na makumu, ku fuma ka xona i ka xitukulwana xin’wana ku ya eka xitukulwana xin’wana.
4  “Mina Nebukadnetsara, a ndzi tshamisekile endlwini ya mina, swi ndzi fambela kahle exigodlweni xa mina.
5  Ndzi vone norho lowu wu ndzi chaviseke. Naswona a ku ri ni swifaniso swa le miehleketweni esangwini ra mina ni swivono swa nhloko ya mina leswi swi sunguleke ku ndzi chavisa.
6  Kutani ndzi humesa xileriso xa leswaku vavanuna hinkwavo vo tlhariha va Babilona va tisiwa emahlweni ka mina, leswaku va ta ndzi byela nhlamuselo ya norho lowu.
7  “Enkarhini wolowo, vaprista lava va endlaka masalamusi, vangoma, Vakalidiya ni vangoma va swilo swa le mpfhukeni va nghena; kutani ndzi va tivisa norho lowu, kambe a va nga ndzi byeli nhlamuselo ya wona.
8  Eku heteleleni ku fike Daniyele emahlweni ka mina, loyi vito rakwe a nga Beltexatsara hi ku ya hi vito ra xikwembu xa mina, loyi a nga ni moya wa swikwembu swo kwetsima; ndzi n’wi byele norho lowu:
9  “‘Oho Beltexatsara murhangeri wa vaprista lava endlaka masalamusi, hikuva ndza swi tiva leswaku moya wa swikwembu swo kwetsima wu kona eka wena, nileswaku ku hava xihundla lexi xi ku karhataka, ndzi byele swivono swa norho wa mina lowu ndzi wu voneke ni nhlamuselo ya wona.
10  “‘Kutani ndzi vone swivono swa nhloko ya mina esangwini ra mina, waswivo, a ku ri ni murhi exikarhi ka misava, a wu lehile swinene.
11  Murhi wu kula wu tiya, wu leha, wu hetelela hi ku fika ematilweni, a wu vonaka emakumu ka misava hinkwayo.
12  Switluka swa wona a swi xongile, mihandzu ya wona a yi tele, a wu ri ni swakudya swa vanhu hinkwavo. Swivandzana swa nhova a swi lava ndzhuti ehansi ka wona, ni tinyenyana ta matilo a ti tshama emarhavini ya wona, ni nyama hinkwayo a yi dya wona.
13  “‘Ndzi hambete ndzi vona eswivonweni swa nhloko ya mina esangwini ra mina, waswivo, a ku ri ni murindzi, lowo kwetsima, a rhelela a ta hi le matilweni.
14  A a huwelela hilaha ku twalaka, a vula a ku: “Wisani murhi lowu, mi tsema marhavi ya wona. Dzudzani switluka swa wona, mi hangalasa mihandzu ya wona. Swivandzana a swi baleke ehansi ka wona, ni tinyenyana emarhavini ya wona.
15  Hambiswiritano, siyani xikundzu xa wona emisaveni, xi bohiwe hi nsimbi ni koporo, exikarhi ka byanyi bya nhova; a xi tsakamisiwe hi mberha ya matilo, xiphemu xa xona xi va exikarhi ka swimila swa misava swin’we ni swivandzana.
16  Mbilu ya xona a yi hundzuke, yi nga ha vi ya vanhu, a xi nyikiwe mbilu ya xivandzana, a ku hundze minkarhi ya nkombo eka xona.
17  Nchumu lowu wu kona hi xileriso xa varindzi, naswona xikombelo xi kona hi marito ya lavo kwetsima, leswaku vanhu lava hanyaka va ta tiva leswaku La nge Henhla-henhla i Mufumi emfun’weni wa vanhu nileswaku loyi a lavaka ku n’wi nyika, u n’wi nyika wona naswona eka wona u veka hambi ku ri xisiwana evanhwini.”
18  “‘Lowu i norho lowu mina, Hosi Nebukadnetsara, ndzi wu voneke; kutani, Wena Beltexatsara, vula nhlamuselo ya wona, tanihi leswi hinkwavo vavanuna lavan’wana vo tlhariha emfun’weni wa mina va tsandzekaka ku ndzi byela nhlamuselo ya wona. Kambe wena wa faneleka, hikuva moya wa swikwembu swo kwetsima wu le ka wena.’
19  “Enkarhini wolowo Daniyele loyi vito rakwe a nga Beltexatsara, u hlamarile swa nkarhinyana, miehleketo yakwe yi sungula ku n’wi chavisa. “Hosi yi angula yi ku, ‘Wena Beltexatsara, u nga chavisiwi hi norho ni nhlamuselo ya wona.’ “Beltexatsara a angula a ku, ‘Wena hosi yanga, onge norho lowu wu nga tirha eka lava va ku vengaka, nhlamuselo ya wona yi tirha eka swirha swa wena.
20  “‘Murhi lowu u wu voneke, lowu wu kuleke swinene wu tiya, lowu ku leha ka wona ku fikeke ematilweni, lowu a wu vonaka emisaveni hinkwayo,
21  lowu switluka swa wona a swi xongile, ni mihandzu ya wona yi tele, lowu a wu ri ni swakudya swa vanhu hinkwavo; lowu swivandzana swa nhova a swi tshama ehansi ka wona, tinyenyana ta matilo ti tshama emarhavini ya wona,
22  hi wena, Wena hosi, hikuva u kurile swinene u tiya, vukulu bya wena i byikulu swinene, byi fike ematilweni, ku fuma ka wena ku fika emakumu ka misava.
23  “‘Kutani, leswi hosi yi voneke murindzi, lowo kwetsima, a rhelela a ta hi le matilweni, loyi a a vula a ku: “Wisani murhi, mi wu onha. Kambe, siyani xikundzu xa wona emisaveni, mi xi boha hi nsimbi ni koporo, exikarhi ka byanyi bya nhova, xi tsakamisiwa hi mberha wa matilo, xiphemu xa xona a xi ve swin’we ni swivandzana swa nhova kukondza ku hundza minkarhi ya nkombo ehenhla ka xona,”
24  leyi i nhlamuselo ya wona, Wena hosi, xileriso xa La nge Henhla-henhla hi leswi swi faneleke swi wela hosi yanga leyi nga mufumi.
25  Va ta ku hlongola evanhwini, u ta tshama swin’we ni swivandzana swa nhova, va ta ku nyika swimila u swi dya kukota tinkunzi; u ta tsakamisiwa hi mberha ya matilo, minkarhi ya nkombo yi ta hundza eka wena, kukondza u swi tiva leswaku La nge Henhla-henhla i Mufumi emfun’weni wa vanhu, nileswaku u wu nyika loyi a lavaka ku n’wi nyika wona.
26  “‘Hikwalaho ka leswi va vuleke leswaku ku siyiwa xikundzu xa murhi, mfumo wa wena wu ta tlheriseriwa eka wena endzhaku ka loko u swi tivile leswaku matilo ma fuma.
27  Hikokwalaho, Wena hosi, onge xitsundzuxo xa mina xi nga vonaka xi ri xinene eka wena, u susa swidyoho swa wena hi ku lulama, ni vuhomboloki bya wena hi ku komba swisiwana tintswalo. Kumbexana ku humelela ka wena ku ta lehisiwa.’”
28  Hinkwaswo leswi swi wele Nebukadnetsara lowa hosi.
29  Eku heleni ka tin’hweti ta 12 ta ku rhendzeleka ka n’weti a a famba ehenhla ka yindlu ya le vuhosini ya Babilona.
30  Hosi yi angula yi ku: “Xana loyi a hi yena Babilona Lonkulu, loyi ndzi n’wi akeke a va yindlu ya vuhosi hi ntamu wa matimba ya mina ni xindzhuti xa vukulukumba bya mina?”
31  Loko rito ra ha ri enon’wini wa hosi, ku ni rito leri ri weke ri suka ematilweni: “Ku byeriwa wena, Wena Nebukadnetsara lowa hosi, ‘Mfumo wu sukile eka wena,
32  wena va ku hlongola exikarhi ka vanhu, u ta tshama ni swivandzana swa nhova. Va ta ku nyika swimila u swi dya kukota tinkunzi, minkarhi ya nkombo yi ta hundza eka wena, kukondza u swi tiva leswaku La nge Henhla-henhla i Mufumi emfun’weni wa vanhu, nileswaku u wu nyika loyi a lavaka ku n’wi nyika wona.’”
33  Enkarhini wolowo rito rero ri hetisekile eka Nebukadnetsara, u hlongoriwile exikarhi ka vanhu, a sungula ku dya swimila kukota tinkunzi, miri wakwe wu tsakamisiwa hi mberha ya matilo, kukondza misisi yakwe yi kula yi leha kukota tinsiva ta magama, min’wala ya yena yi kotisa min’wala ya tinyenyana.
34  “Eku heleni ka masiku, mina Nebukadnetsara, ndzi tlakusele mahlo ya mina ematilweni, ku twisisa ka mina ku sungula ku vuya; kutani ndzi vonga La nge Henhla-henhla, ndzi dzunisa ni ku vangamisa Loyi a hanyaka hilaha ku nga riki na makumu, hikuva ku fuma ka yena i ku fuma ka nkarhi lowu nga riki na makumu naswona mfumo wa yena wu suka eka xitukulwana xin’wana wu ya eka xitukulwana xin’wana.
35  Vaaki hinkwavo va misava va tekiwa va nga ri nchumu, yena u endla hi ku ya hi ku rhandza ka yena exikarhi ka vuthu ra le matilweni ni vaaki va misava. A nga kona loyi a nga sivaka voko rakwe kumbe loyi a nga vulaka eka yena a ku, ‘Xana a wu endla yini?’
36  “Enkarhini wolowo ku twisisa ka mina ku sungula ku vuya, ni xindzhuti xa mfumo wa mina, vukulukumba bya mina ni ku vangama ka mina swi vuya eka mina; valawuri va mina lavakulu ni tindhuna ta mina va sungule ku ndzi lavisisa hi matimba, kutani ndzi tlhela ndzi vekiwa emfun’weni wa mina, ndzi engeteriwa vukulu lebyi nga tolovelekangiki.
37  “Kutani mina, Nebukadnetsara, ndzi dzunisa, ndzi tlakusa ni ku vangamisa Hosi ya matilo, hikuva mintirho ya yona hinkwayo i ya ntiyiso ni tindlela ta yona i vululami, ni hikwalaho ka leswi yi kotaka ku tsongahata hinkwavo lava fambaka hi ku tinyungubyisa.”
11  “Loko ku ri mina, hi lembe ro sungula ra Dariyosi lowa Mumeda ndzi suke ndzi yima ndzi ri mutiyisi ni xisirhelelo eka yena.
2  Sweswi ndzi ta ku byela leswi swi nga ntiyiso: “Waswivo! Ka ha ta va ni tihosi tinharhu leti ti nga ta yimela Peresiya, ya vumune yi ta hlengeleta rifuwo lerikulu ku tlula letin’wana hinkwato. Hi ku hatlisa loko yi ve ni matimba hi rifuwo ra yona, yi ta pfuxa hinkwaswo swi lwa ni mfumo wa Grikiya.
3  “Kunene hosi ya matimba yi ta yima, yi fuma hi vulawuri lebyikulu, yi endla hi ku ya hi ku rhandza ka yona.
4  Loko yi yimile, mfumo wa yona wu ta tshoviwa, wu aviwa ematlhelweni ya timheho ta mune ta matilo, kambe ku nga ri hi ku pfumelelana ni vulawuri bya yona ni hi ku ya hi ku fuma ka yona loku yi fumeke hakona; hikuva mfumo wa yona wu ta simuriwa, wu va wa van’wana handle ka lava.
5  “Hosi ya le dzongeni yi ta va ni matimba, ni yin’wana ya tihosana ta yona; yi ta yi hlula, kunene yi ta fuma hi vulawuri lebyikulu lebyi tlulaka matimba ya hosi leyin’wana ya ku fuma.
6  “Eku heleni ka malembe yo karhi va ta hlangana, n’wana wa nhwanyana wa hosi ya le dzongeni u ta ta ehosini ya le n’walungwini a ta endla lunghiselelo ra ku endla ntwanano. Kambe a nge tshami a ri ni matimba ya yena n’wini; a nge yimi, hambi ku ri voko ra yena; u ta nyiketiwa, yena ni lava va n’wi nghenisaka, ni loyi a n’wi velekeke, ni loyi a n’wi nyikaka matimba eminkarhini yoleyo.
7  Kunene loyi a humaka eka hluke ra timitsu ta yena u ta yima exikhundlheni xakwe, u ta nghenela vandla ra nyimpi kutani a lwa ni xisirhelelo xa hosi ya le n’walungwini, kunene u ta teka goza ku lwa na vona, a va hlula.
8  Nakambe u ta ta aEgipta, swin’we ni swikwembu swa vona, ni swifaniso swa vona leswi endliweke hi ku n’okisiwa, ni swilo swa vona leswi navelekaka swa silivhere ni swa nsuku, swin’we ni makhumbi. Ku ringana malembe yo karhi u ta yima ekule ni hosi ya le n’walungwini.
9  “Entiyisweni u ta ta emfun’weni wa hosi ya le dzongeni kutani a tlhelela emisaveni yakwe.
10  “Loko ku ri vana va yena, va ta tiya matimba kutani va hlengeleta ntshungu lowukulu wa mavandla lamakulu ya nyimpi. Kunene u ta ta, a khukhula, a hundza. Kambe u ta tlhela, u ta tiya matimba ku ya fika exisirhelelweni xakwe.
11  “Hosi ya le dzongeni yi ta titlhontlha kutani yi huma, yi ya lwa na yona, ina, hosi ya le n’walungwini; kunene yi ta yimisa ntshungu lowukulu, ntshungu lowu wu ta nyiketiwa evokweni ra yona.
12  Kunene ntshungu lowu wu ta tekiwa. Mbilu ya yona yi ta titlakusa, yi ta wisa makume ya magidi; kambe a yi nge xi tirhisi xikhundlha xa yona xa matimba.
13  “Hosi ya le n’walungwini yi ta vuya, yi hlengeleta ntshungu lowukulu ku tlula lowo sungula; eku heleni ka minkarhi, emalembeni yo karhi, yi ta ta, yi endla tano hi vandla lerikulu ra nyimpi ni hi nhundzu leyikulu ngopfu.
14  Eminkarhini yoleyo ku ta va ni vo tala lava va nga ta yima va lwa ni hosi ya le dzongeni. “Vana va swigevenga va varikwenu, loko ku ri vona, va ta tekiwa va ya ringeta ku endla xivono xi hetiseka; kutani va ta khunguvanyeka.
15  “Hosi ya le n’walungwini yi ta ta, kutani yi yimisa rirhangu ro anama, yi teka muti lowu nga ni marhangu. Loko ku ri mavoko ya le dzongeni, a ma nge yimi, hambi ku ri vanhu va vahlawuriwa va yona; a ku nge vi na matimba ya ku tshama ku yimiwile.
16  Loyi a taka ku lwa na yona u ta endla hi ku ya hi ku rhandza ka yona, a ku nge vi na munhu la yimaka emahlweni ka yona. Yi ta yima etikweni ro Khavisiwa, evokweni ra yona ku ta va ni ku herisiwa.
17  Yi ta veka xikandza xa yona leswaku yi ta hi matimba ya mfumo wa yona hinkwawo, ku ta va ni ntwanano wa vululami swin’we na yona; kutani yi ta endla hi ndlela leyi humelelaka. Loko ku ri n’wana wa nhwanyana wa vavasati, u ta nyikiwa matimba yo yi lovisa. A nga ka a nga yimi, a nge hambeti a va wa yona.
18  Yi ta tlherisela xikandza xa yona etimbuweni, yi teka vo tala. Kutani ndhuna yi ta boheka ku herisa ndzhukano wa yona, leswaku ndzhukano wa yona wu nga vi kona. Yi ta wu tlherisela eka yona.
19  Yi ta tlherisela xikandza xa yona exisirhelelweni xa tiko ra yona, kunene yi ta khunguvanyeka, yi wa, a yi nge kumeki.
20  “Exikhundlheni xa yona ku fanele ku yima loyi a endlaka leswaku muluvisi a tsemakanya exikarhi ka mfumo wolowo lowukulu, emasikwini ma nga ri mangani u ta tshoveka, ku nga ri hi ku hlundzuka kumbe hi nyimpi.
21  “Exikhundlheni xa yona ku ta yima loyi a nga ta languteriwa ehansi, kunene eka yona a va nge xi veki xindzhuti xa mfumo; entiyisweni yi ta nghena enkarhini wo pfumala ku karhatiwa, yi teka mfumo hi ku tirhisa marito yo kanganyisa.
22  Loko ku ri mavoko ya ndhambi, ma ta khukhuriwa hi mhaka ya yona, ma ta tshoveka; ku fana ni Murhangeri wa ntwanano.
23  Hikwalaho ka leswi va tihlanganisaka na yona, yi ta endla vuxisi, yi ta kutani yi va ni matimba hi ku tirhisa tiko leritsongo.
24  Enkarhini wa ku pfumala ku karhatiwa, yi ta nghena exiphen’wini lexinene ngopfu xa muganga lowu nga ehansi ka vulawuri, yi endla leswi vatata wa yona ni vatata wa vatata wa yona va nga swi endlangiki. Leswi swi phangiweke ni leswi tekiweke ni nhundzu yi ta swi hangalasa eka vona; yi ta boha makungu ya yona ku lwa ni tindhawu leti tiyisiweke, kambe ku fika enkarhini wo karhi ntsena.
25  “Yi ta pfuxa matimba ya yona ni mbilu ya yona ku lwa ni hosi ya le dzongeni hi vandla lerikulu ra nyimpi; kutani hosi ya le dzongeni, loko ku ri yona, yi ta tinyika matimba ya nyimpi hi vandla ra nyimpi lerikulu swinene, leri nga ni matimba. A yi nge yimi, hikuva va ta boha makungu yo lwa na yona.
26  Lava va dyaka switshongo swa yona va ta yi wisa. “Loko ku ri vandla ra yona ra nyimpi, ri ta khukhuriwa, kunene vo tala va ta wa ehansi va dlayiwile.
27  “Loko ku ri tihosi leti timbirhi, mbilu ya tona yi ta voyamela eku endleni ka leswo biha, ti ta tshamela ku vulavula mavunwa etafuleni rin’we. Kambe a ku na nchumu lexi nga ta humelela, hikuva makumu i ya nkarhi lowu vekiweke.
28  “Yi ta tlhelela etikweni ra yona yi ri ni nhundzu yo tala swinene, mbilu ya yona yi ta lwa ni ntwanano wo kwetsima. Yi ta endla hi ndlela leyi humelelaka, kunene yi tlhelela etikweni ra yona.
29  “Yi ta tlhela hi nkarhi lowu vekiweke, yi ta lwa ni dzonga; kambe emakumu ni le ku sunguleni a swi nge fani.
30  Kunene swikepe swa Kitimi swi ta lwa na yona, kutani yi ta va ni gome. “Yi ta tlhela kutani yi gweva ntwanano wo kwetsima, yi endla hi ndlela leyi humelelaka; yi ta tlhela kutani yi ehleketisisa hi lava va tshikaka ntwanano wo kwetsima.
31  Ku ta va ni mavoko lama nga ta yima, ma huma eka yona; ma ta nyamisa vukwetsimelo, xisirhelelo, ma susa xitlhavelo xa nkarhi hinkwawo. “Kunene ma ta veka nchumu lowu nyenyetsaka lowu onhetelaka.
32  “Lava va endlaka hilaha ku hombolokeke ku lwa ni ntwanano, yi ta va gwinehisa hi marito yo kanganyisa. Kambe loko ku ri vanhu lava va tivaka Xikwembu xa vona, va ta hlula, va endla hi ndlela leyi humelelaka.
33  Loko ku ri lava va nga ni ku twisisa exikarhi ka vanhu, va ta nyika vo tala ku twisisa. Kunene va ta khunguvanyisiwa hi banga ni langavi, hi vukhumbi ni hi ku phanga, masiku yo karhi.
34  Kambe loko va khunguvanyisiwa va ta pfuniwa katsongo; kunene vo tala va ta tihlanganisa na vona hi ku tirhisa marito yo kanganyisa.
35  Van’wana va lava va nga ni ku twisisa va ta khunguvanyisiwa, leswaku ku endliwa ntirho wo tengisa hikwalaho ka vona ni ku basisa ni ku endla swi va swo basa, ku fika enkarhini wa makumu; hikuva swa ha ri swa nkarhi lowu vekiweke.
36  “Hosi yi ta endla hi ku ya hi ku rhandza ka yona, yi ta titlakusa ni ku titwarisa ehenhla ka xikwembu xin’wana ni xin’wana; ni le ka Xikwembu xa swikwembu yi ta vulavula swilo swo hlamarisa. Kunene yi ta humelela kukondza xigwevo xi helela; hikuva nchumu lowu wu bohiweke wu fanele wu endleka.
37  A yi nge ehleketi hi Xikwembu xa vatata wa yona; naswona a yi nge ehleketi hi ku navela ka vavasati ni xikwembu xin’wana ni xin’wana, kambe yi ta titwarisa ehenhla ka un’wana ni un’wana.
38  Kambe yi ta vangamisa xikwembu xa swisirhelelo yi ri exikhundlheni xa yona; naswona yi ta vangamisa xikwembu lexi vatata wa yona va nga xi tivangiki hi ku tirhisa nsuku ni hi ku tirhisa silivhere ni hi ku tirhisa ribye ra risima ni hi ku tirhisa swilo leswi navelekaka.
39  Yi ta endla hi ndlela leyi humelelaka ku lwa ni makhokholo lama tiyisiweke swinene, swin’we ni xikwembu ximbe. Mani na mani loyi a yi xiximeke yi ta n’wi vangamisa, yi ta endla leswaku a fuma exikarhi ka vanhu vo tala; yi ta ava misava hi nxavo.
40  “Enkarhini wa makumu hosi ya le dzongeni yi ta susumetana na yona, hosi ya le n’walungwini yi ta yi hlasela hi makalichi ni vagadi va tihanci ni hi swikepe swo tala; kunene yi ta nghena ematikweni, yi khukhula, yi tsemakanya.
41  Yi ta tlhela yi nghena etikweni ro Khavisiwa, ku ta va ni matiko yo tala lawa ma nga ta khunguvanyisiwa. Kambe wona ma ta baleka evokweni ra yona, Edomu na Mowabu ni xiphemu lexikulu xa vana va Amone.
42  Yi ta tshamela ku tshambuluta voko ra yona ku lwa ni matiko; loko ku ri tiko ra Egipta, a ri nge baleki.
43  Yi ta fuma xuma lexi fihliweke xa nsuku ni silivhere ni swilo hinkwaswo leswi navelekaka swa Egipta. Valibiya ni Vaetiyopiya va ta va emikondzweni ya yona.
44  “Kambe ku ta va ni swiviko leswi swi nga ta yi karhata, ku suka evuhuma-dyambu ni ku suka en’walungwini, kunene yi ta huma hi vukarhi lebyikulu leswaku yi lovisa ni ku nyiketa vo tala endzovisweni.
45  Yi ta dzima mintsonga ya yona leyi fanaka ni xigodlo exikarhi ka lwandle lerikulu ni ntshava yo kwetsima yo Khavisiwa; yi ta boheka ku famba yi ya fika emakumu ka yona, naswona a yi nge vi na mupfuni.
8  Hi lembe ra vunharhu ra ku fuma ka hosi Belxatsara, ku humelele xivono eka mina, mina Daniyele, endzhaku ka lexi xi humeleleke eka mina eku sunguleni.
2  Kutani ndzi sungula ku vona exivonweni; loko ndzi ri karhi ndzi langutile, a ndzi ri eXuxani, ekhokholweni leri nga aElami muganga lowu nga ehansi ka vulawuri bya hosi; ndzi ya emahlweni ndzi vona exivonweni, a ndzi ri ekusuhi ni ndlela ya mati ya Ulayi.
3  Kuteloko ndzi tlakusa mahlo, waswivo, ndzi vone khuna ri yime emahlweni ka ndlela ya mati, a ri ri ni timhondzo timbirhi. Timhondzo leti timbirhi a ti lehile, kambe rin’we a ri lehe ku tlula lerin’wana, lero leha ngopfu ri hume endzhaku.
4  Ndzi vone khuna leri ri mpfhumpfha ri ya evupela-dyambu ni le n’walungwini ni le dzongeni, naswona ku hava swivandzana swa nhova leswi a swi yima emahlweni ka rona, a ku nga ri na munhu loyi a a kota ku kutsula evokweni ra rona. Kutani ri endla hi ku ya hi ku rhandza ka rona, ri tikukumuxa.
5  Loko ku ri mina, ndzi ya emahlweni ndzi xiyisisa, kutani waswivo, a ku ri ni xiphongo lexi humaka evupela-dyambu ehenhla ka vuandlalo bya misava hinkwayo, a xi nga yi khumbi misava. Loko ku ri xiphongo lexi, exikarhi ka mahlo ya xona a ku ri ni rimhondzo leri xiyekaka.
6  Kutani xi ta xi kongome khuna leri ri nga ni timhondzo timbirhi, leri ndzi ri voneke ri yime emahlweni ka ndlela ya mati; xi tsutsumela eka rona hi vukarhi lebyikulu.
7  Ndzi xi vone xi ri tshinelela swinene khuna leri, xi sungula ku ri karihela ngopfu, kutani xi hlasela khuna, xi tshova timhondzo ta rona timbirhi, khuna a ri nga ri na wona matimba yo yima emahlweni ka xona. Hiloko xi ri lahlela emisaveni, xi ri kandziyela, khuna a ri nga ri na mukutsuri evokweni ra xona.
8  Loko ku ri xiphongo, xi tikukumuxe ngopfu; kuteloko xi va ni matimba, rimhondzo lerikulu ri tshoveka, kutani ematshan’weni ya rona ku humelela ta mune leti xiyekaka, etlhelo ra timheho ta mune ta matilo.
9  Kutani eka rin’wana ra tona ku huma rimhondzo rin’wana, leritsongo, ri hambeta ri kula ngopfu swinene etlhelo ra le dzongeni ni le tlhelo ra le vuhuma-dyambu ni le tlhelo ro Khavisiwa.
10  Kutani ri hambeta ri kula ku ya fika eka vuthu ra le matilweni, lerova ri endla leswaku van’wana va vuthu ni tinyeleti tin’wana swi wela emisaveni, hiloko ri swi kandziyela.
11  A ri tikukumuxa ku ya fika ni le ka Hosana ya vuthu, naswona eka yona ku susiwe xitlhavelo xa nkarhi hinkwawo, ndhawu ya vukwetsimelo bya yona yi hirimuxiwa.
12  Hakatsongo-tsongo vuthu ri nyiketiwa, swin’we ni xitlhavelo xa nkarhi hinkwawo, hikwalaho ka ku tlula nawu; ri hambeta ri lahlela ntiyiso emisaveni, ri teka goza naswona ri humelela.
13  Kutani ndzi twa mukwetsimi un’wana a vulavula, ni mukwetsimi un’wana a byela loyi a a vulavula a ku: “Xi ta teka nkarhi wo fikela kwihi xivono xa xitlhavelo xa nkarhi hinkwawo ni xa ku tluriwa ka nawu loku onhetelaka, ku endla leswaku ndhawu yo kwetsima ni vuthu swi va swilo swo kandziyeriwa?”
14  Hiloko a ku eka mina: “Kukondza ku va madyambu ni mixo ya 2 300; kutani ndhawu yo kwetsima kunene yi ta va exiyin’weni xa yona lexi lulameke.”
15  Kuteloko mina Daniyele, ndzi vona xivono ni ku lava ku twisisa, waswivo, phela emahlweni ka mina a ku yime loyi a langutekaka ku fana ni munhu la tiyeke emirini.
16  Kutani ndzi twa rito ra munhu wa la misaveni exikarhi ka Ulayi, a huwelela a ku: “Gabriyele, endla munhu yoloye a twisisa nchumu lowu a wu voneke.”
17  Hiloko a ta etlhelo ka laha a ndzi yime kona, loko a fika, ndzi chava kutani ndzi wela ehansi hi xikandza. A ya emahlweni a ku eka mina: “Twisisa, Wena n’wana wa munhu, leswaku xivono lexi i xa nkarhi wa makumu.”
18  Loko a ri karhi a vulavula na mina, a ndzi etlele vurhongo, xikandza xa mina xi ri emisaveni. Hiloko a ndzi khumba, a ndzi yimisa laha a ndzi yime kona.
19  A ya emahlweni a ku: “Waswivo, ndzi ku tivisa leswi swi nga ta endleka exiphen’wini xo hetelela xa xigwevo, hikuva i xa nkarhi lowu vekiweke wa makumu.
20  “Khuna leri u ri voneke ri ri ni timhondzo timbirhi ri yimela tihosi ta Meda na Peresiya.
21  Xiphongo lexi nga ni voya xi yimela hosi ya Grikiya; loko ku ri rimhondzo lerikulu leri a ri ri exikarhi ka mahlo ya xona, ri yimela hosi yo sungula.
22  Kutani leri ri tshovekeke, ivi ku huma ta mune ematshan’weni ya rona, ku ni mimfumo ya mune etikweni ra yona leyi yi nga ta humelela, kambe ku nga ri hi matimba ya yona.
23  “Exiphen’wini xo hetelela xa mfumo wa tona, hilaha lava va tlulaka nawu va endlaka hakona hi ku helela, ku ta va ni hosi leyi nga ni nghohe ya tihanyi, leyi twisisaka marito lama nga twisisekiki.
24  Matimba ya yona ma fanele ma kula, ku nga ri hi matimba ya yona. Kutani yi ta vanga ku onhaka hi ndlela yo hlamarisa, kunene yi ta humelela, yi endla hilaha ku humelelaka. Entiyisweni yi ta lovisa lava va nga ni matimba, ni vanhu lava katsaka vakwetsimi.
25  Hi ku landza ku twisisa ka yona, kunene yi ta endla leswaku vuxisi byi humelela evokweni ra yona. Yi ta tikukumuxa embilwini ya yona, enkarhini wo pfumala ku karhatiwa yi ta lovisa vo tala. Yi suka yi yima leswaku yi lwa ni Hosana ya tihosana, kambe yi ta tshoviwa handle ko tirhisa voko.
26  “Kutani nchumu lowu wu voniweke malunghana ni madyambu, ni mixo, lowu wu vuriweke, i ntiyiso. Loko ku ri wena, hlayisa xivono xi ri xihundla, hikuva xa ha ta teka masiku yo tala.”
27  Loko ku ri mina Daniyele, ndzi hele matimba, ndzi vabyile masiku yo karhi. Kutani ndzi suka ndzi yima, ndzi endla ntirho wa hosi; ndzi tshamela ku chava hikwalaho ka nchumu lowu ndzi wu voneke, a ku nga ri na munhu loyi a wu twisisaka.
9  Hi lembe ro sungula ra Dariyosi n’wana wa Ahasuwerusi wa mbewu ya Vameda, loyi a endliweke hosi ya mfumo wa Vakalidiya;
2  hi lembe ro sungula ra ku fuma ka yena, mina Daniyele, hi tibuku, ndzi twisise nhlayo ya malembe lawa rito ra Yehovha ri fikeke ha wona eka Yeremiya lowa muprofeta, ya ku hetisisa ku herisiwa ka Yerusalema, ku nga malembe ya 70.
3  Ndzi hambeta ndzi veka xikandza xa mina eka Yehovha Xikwembu xa ntiyiso, leswaku ndzi n’wi lava hi xikhongelo ni hi swikombelo, hi ku titsona swakudya ni nguvu yo khwaxa ni nkuma.
4  Ndzi sungula ku khongela eka Yehovha Xikwembu xanga, ndzi tiphofula ndzi ku: “Oho Yehovha Xikwembu xa ntiyiso, Lonkulu ni Loyi a chavisekaka, loyi a hlayisaka ntwanano ni musa wa rirhandzu eka lava va n’wi rhandzaka ni lava va hlayisaka swileriso swa yena,
5  hi dyohile naswona hi endle leswi hoxeke, hi endle hilaha ku hombolokeke, hi xandzuka; hi hambukile eswilerisweni swa wena ni le swibohweni swa wena swa vuavanyisi.
6  A hi ma yingisanga malandza ya wena lawa ma nga vaprofeta, lawa ma vulavuleke ni tihosi ta hina hi vito ra wena, tihosana ta hina ni vatata wa hina ni vanhu hinkwavo va tiko.
7  Wena Yehovha, ku lulama i ka wena, kambe hina hi ni tingana exikandzeni ku fana ni le sikwini leri, eka vanhu va Yuda ni le ka vaaki va Yerusalema ni le ka tiko hinkwaro ra Israyele, eka lava va nga ekusuhi ni le ka lava va nga ekule ematikweni lawa u va hangalaseleke eka wona, hikwalaho ka ku pfumala ka vona ku tshembeka, loku va ku kombiseke eka wena.
8  “Wena Yehovha, hina hi ni tingana exikandzeni, eka tihosi ta hina, eka tihosana ta hina ni le ka vatata wa hina, hikuva hi ku dyoherile.
9  Tintswalo ni swiendlo swo rivalela i swa Yehovha Xikwembu xa hina, hikuva hi n’wi xandzukerile.
10  A hi ri yingisanga rito ra Yehovha Xikwembu xa hina hi ku ka hi nga fambi emilawini ya yena, leyi a yi vekeke emahlweni ka hina hi voko ra malandza yakwe lawa ma nga vaprofeta.
11  Vanhu hinkwavo va Israyele va tlule nawu wa wena, va hambukile hi ku ka va nga ri yingisi rito ra wena, lerova u chululele ndzhukano ehenhla ka hina ni xihlambanyo lexi tiyisiweke lexi xi tsariweke enawini wa Muxe nandza wa Xikwembu xa ntiyiso, hikuva hi xi dyoherile.
12  U hetisise marito yakwe lawa a ma vuleke eka hina ni le ka vaavanyisi va hina lava va hi avanyiseke, hi ku tisa khombo lerikulu ehenhla ka hina, leri nga si tshamaka ri va kona ehansi ka matilo hinkwawo, ku fana ni leswi swi endliweke eYerusalema.
13  Hilaha ku tsariweke hakona enawini wa Muxe, khombo leri hinkwaro—ri hi werile, naswona a hi n’wi tsakisanga Yehovha Xikwembu xa hina hi ku tlhela exihoxweni xa hina ni hi ku kombisa ku twisisa ntiyiso wa wena.
14  “Yehovha u tshame a xalamukele khombo leri kutani eku heteleleni a ri tisa ehenhla ka hina, hikuva Yehovha Xikwembu xa hina u lulamile emintirhweni ya yena hinkwayo leyi a yi endleke; hina a hi ri yingisanga rito rakwe.
15  “Kutani, Wena Yehovha Xikwembu xa hina, wena loyi u humeseke vanhu va wena etikweni ra Egipta hi voko leri nga ni matimba, u tiendlela vito ku fana ni le sikwini leri, hina hi dyohile, hi endle hilaha ku hombolokeke.
16  Oho Yehovha, hi ku ya hi mintirho ya wena hinkwayo yo lulama, ndzi kombela leswaku ku hlundzuka ka wena ni vukarhi bya wena swi tlhela emutini wa wena wa Yerusalema, ntshava ya wena yo kwetsima; hikuva hikwalaho ka swidyoho swa hina ni swihoxo swa vatatana, Yerusalema ni vanhu va wena i ndzhukano eka hinkwavo lava va hi rhendzeleke.
17  Kutani yingisa, Wena Xikwembu xa hina, xikhongelo xa nandza wa wena ni swikombelo swa yena, u voningisa xikandza xa wena ehenhla ka vukwetsimelo bya wena lebyi seleke byi ri rhumbi, hikwalaho ka Yehovha.
18  Rhiya ndleve, Wena Xikwembu xanga, u yingisa. Pfula mahlo ya wena u vona swiyimo swa hina swa gome ni muti lowu a wu vitaniwa hi vito ra wena; hikuva hi tisa swikombelo swa hina emahlweni ka wena, ku nga ri hikwalaho ka swiendlo swa hina swo lulama, kambe hikwalaho ka tintswalo ta wena to tala.
19  Wena Yehovha, yingisa. Wena Yehovha, rivalela. Wena Yehovha, nyikela nyingiso, u teka goza. U nga hlweli, hikwalaho ka wena, Wena Xikwembu xanga, hikuva vito ra wena ri vitaniwile ehenhla ka muti wa wena ni le henhla ka vanhu va wena.”
20  Loko ndza ha vulavula ni ku khongela, ndzi phofula xidyoho xa mina ni xidyoho xa varikwerhu, ku nga Israyele, ndzi tisa xikombelo xa mina xa tintswalo emahlweni ka Yehovha Xikwembu xanga malunghana ni ntshava yo kwetsima ya Xikwembu xanga,
21  ni loko ndza ha vulavula exikhongelweni, waswivo, Gabriyele, loyi ndzi n’wi voneke exivonweni eku sunguleni, ndzi hele matimba hi ku karhala, u fike ekusuhi na mina hi nkarhi wa ku endliwa ka gandzelo ra nyiko nimadyambu.
22  A ya emahlweni a nyika ku twisisa, a vulavula na mina, a ku: “Wena Daniyele, sweswi ndzi tele ku ta ku nyika vutlharhi lebyi nga ni ku twisisa.
23  Eku sunguleni ka swikombelo swa wena ku hume rito, kutani mina ndzi tele ku ta nyikela xiviko, hikuva u munhu loyi a navelekaka swinene. Hikwalaho ehleketisisa hi mhaka leyi, u twisisa nchumu lowu u wu voneke.
24  “Ku ni mavhiki ya 70 lawa ma vekeriweke vanhu va ka n’wina ni muti wa ka n’wina wo kwetsima, leswaku ku hetiwa ku tlula nawu, ni ku heta xidyoho, ni ku kombela ku rivaleriwa xihoxo, ni ku tisa ku lulama hilaha ku nga riki na makumu, ni ku vehela xilemo exivonweni ni muprofeta, ni ku tota Ndhawu yo Kwetsima ya Ndhawu yo Kwetsima Ngopfu.
25  U fanele u tiva, u twisisa leswaku ku sukela eku humeni ka rito ro vuyisela ni ku pfuxa Yerusalema ku fika eka Mesiya lowa Murhangeri, ku ta va ni mavhiki ya nkombo, ni mavhiki ya 62. Entiyisweni wu ta tlhela wu akiwa, wu va ni ntsendzele ni nsele wa mati, kambe eminkarhini ya mahlomulo.
26  “Endzhaku ka mavhiki ya 62, Mesiya u ta dlayiwa, a nga vi na nchumu xa yena. “Kutani muti ni ndhawu yo kwetsima ya vanhu swi ta lovisiwa hi vanhu va murhangeri loyi a taka. Makumu ya swona ma ta ta hi ndhambi. Ku ta va ni nyimpi ku fika emakumu; leswi bohiweke i ku onheteriwa.
27  “U fanele a hlayisa ntwanano wu tirha eka vo tala, ku ringana vhiki rin’we; exiphen’wini xa vhiki u ta herisa xitlhavelo ni gandzelo ra nyiko. “Ehenhla ka ripapa ra swilo swo nyenyetsa ku ta va ni loyi a onhetelaka; ku fikela eku herisiweni, nchumu lowu wu bohiweke wu ta chuluriwa ni le henhla ka loyi a onhiweke.”
7  Hi lembe ro sungula ra Belxatsara lowa hosi ya Babilona, Daniyele u vone norho ni swivono swa nhloko yakwe esangwini ra yena. Enkarhini wolowo u tsale norho wolowo ehansi. U rungule xiviko lexi heleleke xa timhaka.
2  Daniyele a vulavula a ku: “Eswivonweni swa mina nivusiku ndzi languta, kutani waswivo, lahaya a ku ri ni timheho ta mune ta matilo leti a ti dunga lwandle lerikulu.
3  Elwandle a ku huma swivandzana swa mune leswikulu, xin’wana ni xin’wana xi hambanile ni swin’wana.
4  “Xo sungula a xi fana ni nghala, a xi ri ni timpapa ta gama. Ndzi ya emahlweni ndzi languta kukondza timpapa ta xona ti susiwa, kutani xi tlakusiwa emisaveni, xi yimisiwa hi milenge yimbirhi ku fana ni munhu, hiloko xi nyikiwa mbilu ya munhu.
5  “Kutani waswivo, lahaya a ku ri ni xivandzana xin’wana, xa vumbirhi, xona a xi fana ni bere. Xi yimisiwe hi tlhelo rin’we, a ku ri ni timbambu tinharhu enon’wini wa xona exikarhi ka meno ya xona; leswi a va xi byela swona hi leswi, ‘Suka u yima, u dya nyama yo tala.’
6  “Endzhaku ka leswi ndzi ya emahlweni ndzi languta, kutani waswivo, lahaya a ku ri ni xivandzana xin’wana, lexi fanaka ni yingwe, kambe enhlaneni wa xona a xi ri ni timpampa ta mune ta xivumbiwa lexi hahaka. Xivandzana lexi a xi ri ni tinhloko ta mune, kutani xi nyikiwa ku fuma.
7  “Endzhaku ka leswi ndzi ya emahlweni ndzi languta eswivonweni swa nivusiku, waswivo, lahaya a ku ri ni xivandzana xa vumune, lexi chavisaka, lexi nga ni khombo, lexi tiyeke hilaha ku nga tolovelekangiki. A xi ri ni meno ya nsimbi, lamakulu. A xi lovisa ni ku pfotlosa, leswi seleke a xi swi kandziyela hi milenge. Naswona a xi hambanile ni swivandzana swin’wana hinkwaswo swa le mahlweni ka xona, a xi ri ni timhondzo ta khume.
8  Ndzi ya emahlweni ndzi xiyisisa timhondzo, kutani waswivo, rimhondzo rin’wana, leritsongo, ri humelela exikarhi ka wona, kutani timhondzo tinharhu eka leto sungula ti hlomuriwa emahlweni ka rona. Kutani waswivo, a ku ri ni mahlo yo fana ni mahlo ya munhu eka rimhondzo leri, a ku ri ni nomu lowu vulavulaka swilo swo hlamarisa.
9  “Ndzi ya emahlweni ndzi languta kukondza ku vekiwa swiluvelo kutani Nkulukumba wa Masiku a tshama ehansi. Swiambalo swakwe a swi base ku fana ni gamboko, misisi ya nhloko yakwe a yi fana ni voya lebyi baseke. Xiluvelo xakwe a xi ri malangavi ya ndzilo; mavhilwa ya xona a ma ri ndzilo lowu pfurhaka.
10  A ku ri ni xinambyana xa ndzilo lexi a xi khuluka xi huma emahlweni ka yena. A ku ri ni magidi-gidi lawa a ma hambeta ma n’wi tirhela, ni va 10 000 va andzisiwe ka 10 000 lava a va tshama va yime emahlweni ka yena. Huvo yi sungula ku avanyisa, kutani ku pfuriwa tibuku to karhi.
11  “Ndzi ya emahlweni ndzi languta enkarhini wolowo hikwalaho ka mpfumawulo wa marito yo hlamarisa lawa a ma vuriwa hi rimhondzo; ndzi ya emahlweni ndzi languta kukondza ku dlayiwa xivandzana, miri wa xona wu lovisiwa, wu nyiketiwa endzilweni lowu pfurhaka.
12  Kambe swivandzana leswin’wana hinkwaswo, ku fuma ka swona ku susiwile, kutani swi lehiseriwa vutomi hi nkarhi ni nguva.
13  “Ndzi ya emahlweni ndzi languta eswivonweni swa nivusiku, kutani waswivo, lahaya mapapeni ya le matilweni a ku ri ni loyi a fanaka ni n’wana wa munhu a ri karhi a ta; kutani a nghena eka Nkulukumba wa Masiku, a tshinetiwa swinene emahlweni ka Yena.
14  Kutani a nyikiwa ku fuma ni xindzhuti ni mfumo, leswaku vanhu, vanhu va matiko ni tindzimi hinkwato va n’wi tirhela. Ku fuma ka yena i ku fuma loku tshamaka hilaha ku nga heriki loku ku nga ta ka ku nga hundzi, mfumo wakwe a wu nge lovisiwi.
15  “Loko ku ri mina Daniyele, moya wa mina a wu karhatekile endzeni hikwalaho ka swona, kutani swivono swa nhloko ya mina swi sungula ku ndzi chavisa.
16  Ndzi tlhandlukela ekusuhi ni un’wana wa lava a va yimile, leswaku ndzi kombela nhlamulo leyi tshembekaka ya leswi hinkwaswo. Kutani a ndzi byela, loko a ndzi tivisa nhlamuselo ya timhaka leti, a ku,
17  “‘Loko ku ri swivandzana leswi leswikulu, leswi swi nga mune, ku ni tihosi ta mune leti ti nga ta va kona emisaveni.
18  Kambe vakwetsimi va Loyi a Tlakukeke va ta amukela mfumo, va ta teka mfumo hilaha ku nga riki na makumu, ni hilaha ku nga riki na makumu eminkarhini leyi nga riki na makumu.’
19  “Kutani ndzi tsakela ku tiyisekisa malunghana ni xivandzana xa vumune, lexi a xi hambanile ni leswin’wana hinkwaswo, lexi a xi chavisa hilaha ku nga tolovelekangiki, lexi meno ya xona a ma ri ya nsimbi ni min’wala ya xona a yi ri ya koporo, lexi a xi lovisa ni ku pfotlosa, lexi a xi kandziyela hi milenge leswi swi seleke;
20  ni malunghana ni timhondzo ta khume leti a ti ri enhlokweni ya xona, ni rimhondzo lerin’wana leri ri humeleleke, leri timhondzo tinharhu ti weke emahlweni ka rona, rona rimhondzo leri a ri ri ni mahlo ni nomu wo vula swilo swo hlamarisa, leri xivumbeko xa rona a xi ri xikulu ku tlula xa letin’wana.
21  “Ndzi ya emahlweni ndzi languta loko rimhondzo rero ri lwa ni vakwetsimi, kutani ri va hlula,
22  kukondza ku fika Nkulukumba wa Masiku kutani vuavanyisi byi pfumelelana ni vakwetsimi va Loyi a Tlakukeke, ni nkarhi lowu vekiweke wu fika wa leswaku vakwetsimi va teka mfumo.
23  “Yena u te, ‘Loko ku ri xivandzana xa vumune, ku ni mfumo wa vumune lowu wu nga ta va kona emisaveni, lowu wu nga ta hambana ni mimfumo leyin’wana hinkwayo; wu ta lovisa misava hinkwayo, wu yi kandziyela, wu yi pfotlosa.
24  Loko ku ri timhondzo ta khume, emfun’weni wolowo ku ta va ni tihosi ta khume; kambe ku ta va ni hosi yin’wana endzhaku ka tona, yona yi ta hambana ni leto sungula, yi ta tsongahata tihosi tinharhu.
25  Yi ta vula marito yo lwa ni La nge Henhla-henhla, yi ta tshamela ku karhata vakwetsimi va Loyi a Tlakukeke. Yi ta kunguhata ku hundzula minkarhi ni nawu, kutani va ta nyiketiwa evokweni ra yona ku ringana nkarhi, ni minkarhi ni xiphemu xa nkarhi.
26  Huvo yi sungula ku avanyisa, kutani eku heteleleni va teka ku fuma ka yona, leswaku yi herisiwa ni ku lovisiwa hilaha ku heleleke.
27  “‘Kutani mfumo ni ku fuma ni vukulu bya mimfumo leyi nga ehansi ka matilo hinkwawo yi nyikiwa vanhu lava va nga vakwetsimi va Loyi a Tlakukeke. Mfumo wa vona i mfumo lowu tshamaka hilaha ku nga heriki, naswona ku fuma hinkwako ku ta va tirhela ni ku va yingisa.’
28  “Makumu ya mhaka ma fika kwala. Loko ku ri mina, Daniyele, miehleketo ya mina yi hambete yi ndzi chavisa ngopfu, lerova xikandza xa mina xi hundzuka; kambe mhaka leyi ndzi yi hlayise embilwini.”
6  A swi vonaka swi ri swinene eka Dariyosi, kutani a veka valanguteri va 120 emfun’weni, lava a va ta va ehenhla ka mfumo hinkwawo;
2  ehenhla ka vona a veka valawuri vanharhu, Daniyele a ri un’wana wa vona, leswaku valanguteri lava va hambeta va va nyika xiviko nileswaku hosi yi nga lahlekeriwi.
3  Daniyele loyi a a tihlawula hilaha ku tiyeke eka valawuri ni valanguteri lava, tanihi leswi a a ri ni moya lowu nga tolovelekangiki; hosi a yi lava ku n’wi tlakusela ehenhla ka mfumo hinkwawo.
4  Enkarhini wolowo valawuri ni valanguteri a va ya emahlweni va lava ku kuma vukanganyisi byo karhi ku lwa na Daniyele malunghana ni mfumo; kambe ku hava vukanganyisi kumbe ku onhaka loku va ku kumeke, tanihi leswi a a tshembekile, naswona ku hava ku honisa kumbe nchumu lowu onhakeke nikatsongo lowu kumekeke eka yena.
5  Hikwalaho vavanuna lava va tiyeke emirini a va ku: “Eka Daniyele loyi a hi nge byi kumi vukanganyisi nikatsongo, handle ka loko ho byi kuma enawini wa Xikwembu xa yena ku lwa na yena.”
6  Hikwalaho valawuri lava ni valanguteri va nghena va ri ntshungu ehosini, va yi byela va ku: “Wena Dariyosi lowa hosi, hambeta u hanya hilaha ku nga riki na makumu.
7  Valawuri hinkwavo va mfumo, valawuri lavakulu ni valanguteri, tindhuna ni tindhuna letikulu, va bohe makungu ya ku simeka nawu wa vuhosi ni ku sindzisa ku vekiwa ka xipimelo leswaku mani na mani la kombelaka eka xikwembu xin’wana kumbe munhu un’wana ku ringana masiku ya 30, ku nga ri eka wena, Wena hosi, u fanele a hoxiwa ekheleni ra tinghala.
8  Sweswi, Wena hosi, onge u nga simeka nawu, u sayina marito lama tsariweke, leswaku wu nga hundzuriwi, hi ku landza nawu wa Vameda ni Vaperesiya, lowu wu nga herisiwiki.”
9  Hi ku fambisana ni leswi, Hosi Dariyosi a sayina marito lama tsariweke ni ku vekiwa ka xipimelo.
10  Kambe Daniyele, hi ku hatlisa loko a swi twa leswaku marito lama tsariweke ma sayiniwile, u nghene endlwini yakwe naswona a a pfuleriwe mafasitere lawa ma nga ekamareni rakwe ra le henhla ka lwangu, etlhelo ra le Yerusalema, kanharhu hi siku a a nkhinsama hi matsolo, a khongela, a dzunisa emahlweni ka Xikwembu xakwe, hilaha a a hamba a endla hakona emahlweni ka leswi.
11  Enkarhini wolowo vavanuna lava va tiyeke emirini va hlengeletana kutani va kuma Daniyele a ri karhi a khongela, a kombela tintswalo emahlweni ka Xikwembu xakwe.
12  Kutani va tshinela, va vulavula emahlweni ka hosi malunghana ni xipimelo xa hosi, va ku: “Xana a xi kona xipimelo lexi u xi sayineke, xa leswaku munhu un’wana ni un’wana loyi a kombelaka eka xikwembu xin’wana kumbe munhu un’wana ku ringana masiku ya 30, ku nga ri eka wena, Wena hosi, u fanele a hoxiwa ekheleni ra tinghala?” Hosi yi hlamula yi ku: “Mhaka leyi yi tiyisekisiwile hi ku ya hi nawu wa Vameda ni Vaperesiya, lowu wu nga herisiwiki.”
13  Hi ku hatlisa va angula, va vula emahlweni ka hosi va ku: “Daniyele, loyi a nga wa lava va yisiweke evukhumbini va Yuda, a nga ku xiximanga, Wena hosi, hambi ku ri ku xixima xipimelo lexi u xi sayineke, kambe u endla xikombelo xakwe kanharhu hi siku.”
14  Hikwalaho loko hosi yi twa rito rero, yi nga swi tsakeli nikatsongo, kutani yi anakanya hi ku ponisa Daniyele; yi hambeta yi tikarhatela ku n’wi kutsula kukondza dyambu ri pela.
15  Eku heteleleni, vavanuna lava va tiyeke emirini va nghena va ri ntshungu ehosini, va byela hosi va ku: “Lemuka, Wena hosi, leswaku nawu wa Vameda ni Vaperesiya wu vula leswaku xipimelo kumbe nawu wun’wana ni wun’wana lowu hosi yi wu simekaka a wu fanelanga wu hundzuriwa.”
16  Hikwalaho hosi yi humesa xileriso, kutani va humesa Daniyele, va n’wi hoxa ekheleni ra tinghala. Hosi yi angula Daniyele yi ku: “Xikwembu xa wena lexi u xi tirhelaka nkarhi hinkwawo, xona xi ta ku ponisa.”
17  Hiloko ku tisiwa ribye, ri vekiwa enon’wini wa khele, kutani hosi yi ri lema hi xingwavila xo fungha ha xona ni hi xingwavila xo fungha ha xona xa tindhuna ta yona, leswaku ku nga hundzuriwi nchumu malunghana na Daniyele.
18  Enkarhini wolowo hosi yi ya exigodlweni xa yona, yi tshama yi titsona swakudya nivusiku, naswona a ku tisiwanga swichayachayana swa vuyimbeleri eka yona, vurhongo bya yona byi yi balekela.
19  Eku heteleleni, loko vurhonga byi tsuvuka, hosi yi pfuka nimpundzu, yi hatlisa yi ya ekheleni ra tinghala.
20  Loko yi tshinela ekheleni, yi huwelela Daniyele hi rito ro hlunama. Hosi yi vulavula, yi ku eka Daniyele: “Wena Daniyele, nandza wa Xikwembu lexi hanyaka, xana Xikwembu xa wena lexi u xi tirhelaka nkarhi hinkwawo xi swi kotile ku ku ponisa etinghaleni?”
21  Hi ku hatlisa Daniyele a vulavula ni hosi: “Wena hosi, hambeta u hanya hilaha ku nga riki na makumu.
22  Xikwembu xa mina xi rhume ntsumi ya xona, yi pfala nomu wa tinghala, a ti ndzi lovisanga, tanihi leswi ndzi kumekeke ndzi kala nandzu emahlweni ka xona; ni le mahlweni ka wena, Wena hosi, a ndzi endlanga nchumu xo biha.”
23  Hiloko hosi yi tsaka ngopfu, kutani yi lerisa leswaku Daniyele a humesiwa ekheleni. Daniyele a humesiwa ekheleni, naswona a a nga vavisekanga nikatsongo, hikuva a a tshembe Xikwembu xakwe.
24  Hosi yi humesa xileriso, kutani va tisa vavanuna lava va tiyeke emirini lava va hehleke Daniyele, ku hoxiwa vona ekheleni ra tinghala, vana va vona ni vasati va vona; tinghala ti va heta va nga si fika ehansi ka khele, ti pfotlosa marhambu ya vona hinkwawo.
25  Hiloko Dariyosi lowa hosi a tsalela vanhu hinkwavo, vanhu va matiko ni tindzimi lava a va tshama emisaveni hinkwayo: “Onge ku rhula ka n’wina ku nga andza swinene!
26  Emahlweni ka mina ku humesiwe xileriso xa leswaku, eka vulawuri byin’wana ni byin’wana bya mfumo wa mina, vanhu va ta rhurhumela, va chava emahlweni ka Xikwembu xa Daniyele. Hikuva i Xikwembu lexi hanyaka, lexi xi tshamaka hilaha ku nga riki na makumu, mfumo wa xona a wu nge lovisiwi, vulawuri bya xona byi tshama hi masiku.
27  Xa ponisa ni ku kutsula ni ku endla swikombiso ni swihlamariso ematilweni ni le misaveni, hikuva xi ponise Daniyele emarhuveni ya tinghala.”
28  Loko ku ri Daniyele, u humelerile emfun’weni wa Dariyosi ni le mfun’weni wa Korexe lowa Muperesiya.
5  Loko ku ri Belxatsara lowa hosi, u endle nkhuvo lowukulu wa tindhuna takwe ta 1 000, naswona a a nwa vhinyo emahlweni ka tindhuna ta 1 000.
2  Belxatsara, a ri karhi a twa vhinyo, a lerisa leswaku ku tisiwa swibya swa nsuku ni swa silivhere leswi Nebukadnetsara tata wakwe a swi suseke etempeleni leyi a yi ri eYerusalema, leswaku hosi ni tindhuna ta yona, vasati va yona lavatsongo ni vasati va yona van’wana, va nwela eka swona.
3  Enkarhini wolowo va tisa swibya swa nsuku leswi a va swi susile etempeleni ya yindlu ya Xikwembu leyi a yi ri eYerusalema, kutani hosi ni tindhuna ta yona, vasati va yona lavatsongo ni vasati va yona van’wana va nwela eka swona.
4  Va nwe vhinyo, va dzunisa swikwembu swa nsuku ni swa silivhere, koporo, nsimbi, ntsandza ni ribye.
5  Enkarhini wolowo ku humelela tintiho ta voko ra munhu, ti tsala emahlweni ka xo tlhoma rivoni ekhumbini leri phamiweke ra xigodlo xa hosi, hosi yi vona nhlanekelo wa xandla lexi a xi tsala.
6  Hi nkarhi wolowo, loko ku ri hosi, ku languteka ka xikandza xa yona ku hundzuka eka yona, miehleketo ya yona yi sungula ku yi chavisa, mahlangano ya masenge ya yona ma tsekatseka ni matsolo ya yona ma banana.
7  Hosi yi huwelela ngopfu leswaku ku tisiwa vangoma, Vakalidiya ni vangoma va swilo swa le mpfhukeni. Hosi yi angula vavanuna vo tlhariha va Babilona, yi ku: “Un’wana ni un’wana loyi a nga ta hlaya leswi swi tsariweke, a ndzi nyika nhlamuselo ya swona, u ta ambexiwa swiambalo swa xivunguvungu, a veheriwa sindza ra nsuku enhan’wini, naswona u ta fuma a ri wa vunharhu emfun’weni.”
8  Enkarhini wolowo ku nghena vavanuna hinkwavo vo tlhariha va hosi, kambe a va nga faneleki nikatsongo ku hlaya leswi tsariweke kumbe ku byela hosi nhlamuselo ya swona.
9  Hikwalaho Hosi Belxatsara a chava swinene kutani ku languteka ka xikandza xa yena ku hundzuka eka yena; tindhuna ta yena ti pfilunganyeka.
10  Loko ku ri hosi ya xisati, hikwalaho ka marito ya hosi ni tindhuna ta yona yi nghene eholweni ya nkhuvo. Hosi leyi ya xisati yi angula yi ku: “Wena hosi, hambeta u hanya hilaha ku nga riki na makumu. U nga chavisiwi hi miehleketo ya wena, kumbe u hundzula ku languteka ka xikandza xa wena.
11  Ku ni munhu la fanelekaka emfun’weni wa wena loyi a nga ni moya wa swikwembu swo kwetsima; esikwini ra tata wa wena ku kumeke ku voninga ni ku twisisa ni vutlhari ku fana ni vutlhari bya swikwembu eka yena, Hosi Nebukadnetsara tata wa wena u n’wi veke a va murhangeri wa vaprista lava endlaka masalamusi, vangoma, Vakalidiya ni vangoma va swilo swa le mpfhukeni, tata wa wena, Wena hosi;
12  tanihi leswi eka yena ku kumekeke moya lowu nga tolovelekangiki ni vutivi ni ku twisisa ko hlamusela milorho ni ku hlamusela mawetana ni ku ntshunxa mafundzu, eka Daniyele, loyi hosi yi n’wi thyeke vito ra Beltexatsara. Kutani a ku vitaniwe Daniyele, leswaku a ta vula nhlamuselo ya kona.”
13  Hikwalaho Daniyele a tisiwa emahlweni ka hosi. Hosi yi ku eka Daniyele: “Xana hi wena Daniyele loyi a humaka eka makhumbi ya Yuda, loyi hosi, tata wa mina yi n’wi humeseke eYuda?
14  Nakambe ndzi swi twile malunghana na wena leswaku moya wa swikwembu wu le ka wena, ku voninga ni ku twisisa ni vutlhari lebyi nga tolovelekangiki swi kumeke eka wena.
15  Kutani, emahlweni ka mina ku tisiwe vavanuna vo tlhariha ni vangoma, leswaku va hlaya leswi swi tsariweke, ni ku ndzi byela nhlamuselo ya swona; kambe a va faneleki ku vula nhlamuselo ya marito lawa.
16  Mina ndzi twile malunghana na wena, leswaku wa swi kota ku nyika tinhlamuselo ni ku ntshunxa mafundzu. Kutani, loko u swi kota ku hlaya leswi swi tsariweke ni ku ndzi byela nhlamuselo ya swona, u ta ambexiwa swiambalo swa xivunguvungu, u veheriwa sindza ra nsuku enhan’wini, naswona u ta fuma u ri wa vunharhu emfun’weni.”
17  Enkarhini wolowo Daniyele a angula emahlweni ka hosi a ku: “Tinyiko ta wena a ti ve eka wena, tinyiko ta wena u ti nyika van’wana. Hambiswiritano, ndzi ta hlayela hosi leswi swi tsariweke, ndzi ta yi byela nhlamuselo ya swona.
18  Loko ku ri wena, Wena hosi, Xikwembu Lexi nge Henhla-henhla xi nyike Nebukadnetsara tata wa wena mfumo ni vukulu ni xindzhuti ni vukulukumba.
19  Hikwalaho ka vukulu lebyi xi n’wi nyikeke byona, vanhu hinkwavo, vanhu va matiko ni tindzimi a va rhurhumela, va chava emahlweni ka yena. A a dlaya loyi a a lava ku n’wi dlaya; naswona a a ba loyi a a lava ku n’wi ba; a a tlakusa loyi a a lava ku n’wi tlakusa; a a tsongahata loyi a a lava ku n’wi tsongahata.
20  Kambe loko mbilu yakwe yi titlakusile ni moya wakwe wu nonon’hwa, lerova a tikukumuxa, u xikisiwile exiluvelweni xa mfumo wa yena, xindzhuti xakwe xi susiwile eka yena.
21  U hlongoriwile eka vana va vanhu, mbilu yakwe yi endliwe yi fana ni ya xivandzana, a a tshama ni timbhongolo ta nhova. A va n’wi nyika swimila a swi dya kukota tinkunzi, miri wakwe wu tsakamisiwa hi mberha ya matilo, kukondza a swi tiva leswaku Xikwembu Lexi nge Henhla-henhla i Mufumi emfun’weni wa vanhu, nileswaku loyi xi lavaka ku n’wi veka eka wona, xa n’wi veka.
22  “Loko ku ri wena, n’wana wakwe Belxatsara, a wu yi tsongahatanga mbilu ya wena, hambileswi a wu swi tiva hinkwaswo leswi.
23  Kambe u titlakusile ehenhla ka Hosi ya matilo, emahlweni ka wena va tise swibya swa yindlu ya yona; wena ni tindhuna ta wena, vasati va wena lavatsongo ni vasati va wena lavakulu a mi nwela vhinyo eka swona, naswona mi dzunise swikwembu swa silivhere ni swa nsuku, koporo, nsimbi, ntsandza ni ribye, leswi swi nga voniki nchumu kumbe ku twa nchumu kumbe ku tiva nchumu; kambe Xikwembu lexi ku hefemula ka wena ku nga evokweni ra xona, lexi tindlela ta wena hinkwato ti nga eka xona, a wu xi vangamisanga.
24  Hikwalaho ku rhumeriwe nhlanekelo wa xandla wu huma eka xona, kutani ku tsariwa marito lawa.
25  Leswi a swi tsariwile hi leswi: MENE, MENE, TEKELE na PARISINI.
26  “Hi leyi nhlamuselo ya rito: MENE, Xikwembu xi hlaye masiku ya mfumo wa wena, xi ma hetile.
27  “TEKELE, u kariwile eswiringanisweni kutani u kumiwe u kayivela.
28  “PERESI, mfumo wa wena wu aviwe hi le xikarhi, wu nyikiwa Vameda ni Vaperesiya.”
29  Enkarhini wolowo Belxatsara a lerisa, kutani va ambexa Daniyele swiambalo swa xivunguvungu, a veheriwa sindza ra nsuku enhan’wini; kutani va huwelela malunghana na yena leswaku a a ta va mufumi wa vunharhu emfun’weni.
30  Evusikwini byebyo Belxatsara hosi ya le Kalidiya u dlayiwile
31  kutani Dariyosi wa Mumeda a amukela mfumo, a ri ni malembe ya kwalomu ka 62 hi vukhale.
1  Elembeni ra vunharhu ra vuhosi bya Yoyakimi hosi ya Yuda, Nebukadnetsara hosi ya Babilona u te eYerusalema, a wu rhendzela.
2  Hi ku famba ka nkarhi Yehovha a nyiketa Yoyakimi hosi ya Yuda evokweni ra yena ni xiphemu xa swingolongondzwana swa yindlu ya Xikwembu xa ntiyiso, a swi tisa etikweni ra Xinara endlwini ya xikwembu xa yena; swingolongondzwana leswi u swi tise endlwini ya xuma ya xikwembu xa yena.
3  Kutani hosi yi byela Axipenazi, mutirhi wa yona lonkulu wa le hubyeni, leswaku a tisa vana van’wana va Israyele ni vana va le vuhosini ni vana va lava nga exiyin’weni xa le henhla,
4  ku nga vana lava va nga riki na xivati nikatsongo, kambe va ri vo saseka naswona va ri ni ku twisisa eka vutlhari hinkwabyo, va ri lava toloveleke vutivi, lava twisisaka leswi tiviwaka, lava va nga ni vuswikoti bya ku yima exigodlweni xa hosi; leswaku a ta va dyondzisa ku tsala, ni ririmi ra Vakalidiya.
5  Ku tlula kwalaho, siku ni siku hosi a yi va avela xiphemu xa switshongo swa hosi ni vhinyo leyi yi yi nwaka, yi va wundla malembe manharhu, leswaku va yima emahlweni ka hosi eku heleni ka masiku lawa.
6  Exikarhi ka vona a ku ri ni vana van’wana va Yuda, Daniyele, Hananiya, Mixayele na Azariya.
7  Hiloko mutirhi lonkulu wa le hubyeni a va thya mavito. A thya Daniyele vito ra Beltexatsara; Hananiya ra Xadraka; Mixayele ra Mixaka; Azariya ra Abedinigo.
8  Kambe Daniyele a a tiyimiserile embilwini yakwe leswaku a a nga ta tinyamisa hi switshongo swa hosi ni hi ku nwa vhinyo ya yona. U hambete a kombela mutirhi lonkulu wa le hubyeni leswaku a nga n’wi nyiki, leswaku a nga ta tinyamisa.
9  Hikwalaho Xikwembu xa ntiyiso xi nyika Daniyele musa wa rirhandzu ni tintswalo emahlweni ka mutirhi lonkulu wa le hubyeni.
10  Kutani mutirhi lonkulu wa le hubyeni a byela Daniyele, a ku: “Ndzi chava hosi yanga leyi nga mufumi, leyi yi vekeke swakudya swa n’wina ni swakunwa swa n’wina. Kutani, ha yini yi fanele yi vona swikandza swa n’wina swi ri ni gome loko swi ringanisiwa ni vana lava va nga tintangha ta n’wina, ha yini mi fanele mi endla nhloko ya mina yi va ni nandzu ehosini?”
11  Kambe Daniyele u byele murindzi loyi mutirhi lonkulu wa le hubyeni a a n’wi veke leswaku a langutela Daniyele, Hananiya, Mixayele na Azariya:
12  “Ndzi kombela u ringa malandza ya wena ku ringana masiku ya khume, u va pfumelela va hi nyika matsavu leswaku hi dya ni mati leswaku hi nwa;
13  naswona nghohe ya hina ni nghohe ya vana lava va dyaka switshongo swa hosi a yi vonake emahlweni ka wena, kutani u endla eka malandza ya wena hi ku ya hi leswi u swi vonaka.”
14  Eku heteleleni a va yingisa emhakeni leyi kutani a va ringa ku ringana masiku ya khume.
15  Eku heleni ka masiku ya khume, nghohe ya vona a yi vonaka yi saseke ngopfu naswona nyama ya vona a yi nyuherile ku tlula vana hinkwavo lava a va dya switshongo swa hosi.
16  Hiloko murindzi a ya emahlweni a susa switshongo swa vona ni vhinyo ya vona yo nwa a va nyika matsavu.
17  Vana lava va mune, Xikwembu xa ntiyiso xi va nyike vutivi ni ku twisisa ka matsalwa hinkwawo ni vutlhari; Daniyele a a twisisa mixaka hinkwayo ya swivono ni milorho.
18  Eku heleni ka masiku lawa hosi a yi vule leswaku va tisiwa ha wona, mutirhi lonkulu wa le hubyeni u va tise ni le mahlweni ka Nebukadnetsara.
19  Hosi yi sungula ku vulavula na vona, eka vona hinkwavo a ku kumekanga munhu loyi a a fana na Daniyele, Hananiya, Mixayele na Azariya; va yima emahlweni ka hosi.
20  Emhakeni yin’wana ni yin’wana leyi lavaka vutlhari ni ku twisisa leyi hosi yi va vutiseke yona, yi va kume va tlula vaprista hinkwavo lava va endlaka masalamusi ni vangoma lava a va ri endhawini hinkwayo leyi yi fumaka eka yona, hilaha ku andzisiweke ka khume.
21  Daniyele a ya emahlweni ku fikela elembeni ro sungula ra hosi Korexe.
2  Hi lembe ra vumbirhi ra vuhosi bya Nebukadnetsara, Nebukadnetsara u lorhe milorho; moya wakwe wu sungula ku karhateka, vurhongo byakwe byi hela.
2  Kutani hosi yi humesa rito leswaku ku vitaniwa vaprista lava va endlaka masalamusi ni vangoma ni valoyi ni Vakalidiya leswaku va ta hlamusela hosi milorho ya yona. Hiloko va fika va yima emahlweni ka hosi.
3  Hosi yi ku eka vona: “Ndzi lorhe norho, naswona moya wa mina wu karhatekile, wu lava ku tiva norho lowu.”
4  Hiloko Vakalidiya va vulavula ni hosi hi Xiaramu, va ku: “Wena hosi, hambeta u hanya hilaha ku nga riki na makumu. Byela malandza ya wena norho wa kona, kutani hi ta vula nhlamuselo ya wona.”
5  Hosi yi hlamula yi byela Vakalidiya yi ku: “Ndzi humesa rito: Loko mo ka mi nga ndzi tivisi norho lowu, ni nhlamuselo ya wona, mi ta phatluleriwa, naswona tindlu ta n’wina ti ta hundzuriwa swihambukelo swa vanhu hinkwavo.
6  Kambe loko mo vula norho ni nhlamuselo ya wona, ndzi ta mi nyika tinyiko ni xihanano ni xichavo lexikulu. Hikokwalaho ndzi byeleni norho lowu ni nhlamuselo ya wona.”
7  Va hlamula ra vumbirhi va ku: “Hosi a yi byele malandza ya yona norho lowu, kutani hi ta vula nhlamuselo ya wona.”
8  Hosi yi hlamula yi ku: “Entiyisweni, ndza swi lemuka leswaku mi ringeta ku kuma nkarhi, tanihi leswi mi xiyeke leswaku mina ndzi humesa rito.
9  Hikuva loko mo ka mi nga ndzi tivisi norho lowu, xigwevo lexi xi ri xoxe xi ta va ehenhla ka n’wina. Kambe mi pfumele ku ndzi byela rito ro hemba, leri hoxeke, kukondza nkarhi wu hundzuka. Hikokwalaho ndzi byeleni norho lowu kutani ndzi ta swi tiva leswaku mi nga swi kota ku hlavutela nhlamuselo ya wona.”
10  Vakalidiya va hlamula emahlweni ka hosi, va ku: “A ku na munhu emisaveni leyi omeke loyi a nga kotaka ku kombisa mhaka leyi ya hosi, tanihi leswi yi nga riki kona hosi leyikulu kumbe ndhuna leyikulu leyi vutiseke nchumu wo kota lowu eka muprista un’wana ni un’wana la endlaka masalamusi kumbe emungomeni kumbe eka Mukalidiya.
11  Kambe nchumu lowu hosi yi wu vutisaka wa nonon’hwa, a nga kona munhu loyi a nga wu kombisaka emahlweni ka hosi handle ka swikwembu, leswi swi nga tshamiki swin’we ni nyama.”
12  Hikwalaho ka sweswo hosi yi hlundzuka, yi kariha ngopfu, yi humesa rito ra leswaku ku lovisiwa vavanuna hinkwavo vo tlhariha va Babilona.
13  Hiloko xileriso xi huma, vavanuna vo tlhariha a va ri kusuhi ni ku dlayiwa; kutani va lava Daniyele ni vanakulobye, leswaku ku va vona va dlayiwaka.
14  Enkarhini wolowo Daniyele, a a vulavula hi vutlhari ni hi ku twisisa eka Ariyoko murhangeri wa varindzi va hosi, lava a va humile ku ya dlaya vavanuna vo tlhariha va Babilona.
15  A hlamula Ariyoko ndhuna ya hosi, a ku: “Hikwalaho ka yini hosi yi humesa xileriso xo tika hi ndlela leyi?” Hiloko Ariyoko a tivisa Daniyele mhaka leyi.
16  Kutani Daniyele a nghena, a kombela hosi leswaku yi n’wi nyika nkarhi wo hlavutela nhlamuselo hilaha ku heleleke ehosini.
17  Endzhaku ka sweswo Daniyele a ya endlwini yakwe; kutani a vula mhaka leyi eka Hananiya, Mixayele na Azariya vanakulobye,
18  leswaku va kombela tintswalo eka Xikwembu xa le tilweni malunghana ni xihundla lexi, leswaku va nga n’wi lovisi Daniyele ni vanakulobye ni vavanuna vo tlhariha lava va seleke va Babilona.
19  Hiloko xihundla xi hlavuteriwa Daniyele exivonweni xa nivusiku. Hikwalaho Daniyele a dzunisa Xikwembu xa le tilweni.
20  Daniyele a hlamula a ku: “Vito ra Xikwembu a ri dzunisiwe ku sukela enkarhini lowu nga riki na makumu ku ya enkarhini lowu nga riki na makumu, hikuva vutlhari ni matimba—i swa xona.
21  Xi hundzula minkarhi ni tinguva, xi susa tihosi ni ku veka tihosi, lavo tlhariha xi va nyika vutlhari ni lava nga ni ku twisisa xi va nyika vutivi.
22  Xi hlavutela swilo swo enta ni swilo leswi tumbetiweke, xi tiva leswi nga emunyameni; ku vonakala ku tshama na xona.
23  Wena Xikwembu xa vatatana, ndza ku dzunisa ni ku ku bumabumela, hikuva u ndzi nyike vutlhari ni matimba. Kutani u ndzi tivise leswi hi swi kombeleke eka wena, hikuva u hi tivise mhaka ya hosi.”
24  Hikwalaho ka leswi Daniyele u nghene eka Ariyoko, loyi hosi yi n’wi vekeke leswaku a lovisa vavanuna vo tlhariha va Babilona. U yile, a n’wi byela a ku: “U nga tshuki u lovisa ni un’we eka vavanuna vo tlhariha va Babilona. Ndzi yise emahlweni ka hosi, leswaku ndzi ta vula nhlamuselo ehosini.”
25  Hiloko Ariyoko, hi ku hatlisa, a yisa Daniyele emahlweni ka hosi, a ku eka yona: “Ndzi kume munhu la tiyeke emirini eka lava va nga makhumbi ya Yuda loyi a nga tivisaka hosi nhlamuselo.”
26  Hosi yi hlamula Daniyele, loyi vito rakwe a a ri Beltexatsara, yi ku: “Xana u swi fanelekela kahle ku ndzi tivisa norho lowu ndzi wu voneke, ni nhlamuselo ya wona?”
27  Daniyele a hlamula a ri emahlweni ka hosi a ku: “Xihundla lexi hosi yi xi vutisaka vavanuna vo tlhariha, vangoma, vaprista lava endlaka masalamusi ni vangoma va swilo swa le mpfhukeni, a va swi koti ku xi hlamusela hosi.
28  Hambiswiritano, xi kona Xikwembu ematilweni lexi xi nga Muhlavuteri wa swihundla, naswona xi tivise Hosi Nebukadnetsara leswi nga ta humelela exiphen’wini xo hetelela xa masiku. Norho wa wena ni swivono swa nhloko ya wena esangwini ra wena—hi leswi:
29  “Loko ku ri wena, Wena hosi, loko u ri esangwini ra wena ku fike miehleketo ya wena malunghana ni leswi swi nga ta humelela endzhaku ka leswi, kutani Loyi a nga Muhlavuteri wa swihundla u ku tivise leswi swi nga ta humelela.
30  Loko ku ri mina, xihundla lexi xi hlavuteriwe mina ku nga ri hikwalaho ka leswi ndzi nga ni vutlhari byo tlula bya van’wana lava hanyaka, kambe leswaku nhlamuselo yi tivisiwa hosi hi yoxe nileswaku u tiva miehleketo ya mbilu ya wena.
31  “Wena hosi, u langutile, kutani waswivo, a ku ri ni xifaniso xin’wana lexikulu. Xifaniso xexo, lexi a xi ri xikulu, lexi ku vangama ka xona a ku nga tolovelekanga, a xi yime emahlweni ka wena, xivumbeko xa xona a xi chavisa.
32  Loko ku ri xifaniso xexo, nhloko ya xona a yi endliwe hi nsuku lowunene, xifuva xa xona ni mavoko ya xona a swi ri swa silivhere, khwiri ra xona ni mindzhumbi ya xona a swi ri swa koporo,
33  milenge ya xona a yi ri ya nsimbi, xiphemu xa mikondzo ya xona a xi ri xa nsimbi, xiphemu xin’wana a xi ri xa vumba.
34  U ye emahlweni u languta kukondza ribye ri phemeka, ku nga ri hi mavoko, kutani ri ba xifaniso emikondzweni ya xona ya nsimbi ni ya vumba, ri xi pfotlosa.
35  Hi nkarhi wolowo nsimbi, vumba, koporo, silivhere ni nsuku, hinkwaswo ka swona, swi pfotlosiwa swi fana ni mungu lowu humaka exivuyeni hi ximumu, kutani mheho yi swi fambisa lerova vuthala bya swona a byi kumekanga nikatsongo. Loko ku ri ribye leri ri beke xifaniso lexi, ri hundzuke ntshava leyikulu, ri tata misava hinkwayo.
36  “Lowu i norho, naswona nhlamuselo ya wona hi ta yi tivisa hosi.
37  Wena hosi, hosi ya tihosi, wena loyi Xikwembu xa le tilweni xi ku nyikeke mfumo, matimba, ntamu ni xindzhuti,
38  loyi xi vekeke evokweni ra wena, ndhawu yin’wana ni yin’wana leyi vana va vanhu va tshamaka eka yona, swivandzana swa nhova ni swivumbiwa leswi nga ni timpiko swa matilo, loyi xi ku endleke mufumi ehenhla ka swona hinkwaswo, wena u nhloko ya nsuku.
39  “Endzhaku ka wena ku ta humelela mfumo wun’wana lowu nga wutsongo eka wena; ni mfumo wun’wana, wa vunharhu, wa koporo, lowu wu nga ta fuma ehenhla ka misava hinkwayo.
40  “Loko ku ri mfumo wa vumune, wu ta tiya kukota nsimbi. Tanihi leswi nsimbi yi pfotlosaka ni ku sila xin’wana ni xin’wana, hikwalaho, kukota nsimbi leyi yi fayaka, wu ta pfotlosa ni ku faya hinkwayo ka yona.
41  “Tanihi leswi u voneke xiphemu xa mikondzo ni swikunwana swi ri vumba bya muvumbi ni xiphemu xin’wana xi ri nsimbi, mfumo lowu wu ta avana, kambe eka wona ku ta va ni ku tiya loku fanaka ni ka nsimbi, tanihi leswi u voneke nsimbi yi pfanganisiwe ni vumba byo tsakama.
42  Naswona leswi xiphemu xa swikunwana swa mikondzo xi nga nsimbi, xiphemu xin’wana xi nga vumba, mfumo lowu wu ta va ni matimba eka tlhelo rin’wana, kasi eka tlhelo rin’wana wu ta va lowu fayekaka.
43  Tanihi leswi u voneke nsimbi yi pfanganisiwe ni vumba, swi ta pfangana ni vana va vanhu; kambe swi nga ka swi nga namarhelani, xin’wana eka xin’wana, hilaha nsimbi yi nga pfanganiki ni vumba.
44  “Emasikwini ya tihosi teto Xikwembu xa le tilweni xi ta veka mfumo lowu wu nga ta ka wu nga lovisiwi. Mfumo lowu wu nga ka wu nga hundziseriwi eka vanhu van’wana. Wu ta pfotlosa kutani wu herisa mimfumo leyi hinkwayo, kambe wona wu ta tshama hilaha ku nga riki na makumu;
45  tanihi leswi u voneke leswaku ribye a ri phemiwanga hi mavoko entshaveni, nileswaku ri pfotlose nsimbi, koporo, vumba, silivhere ni nsuku. Xikwembu Lexikulu xi tivise hosi leswi nga ta humelela endzhaku ka leswi. Naswona norho lowu wa tshembeka, nhlamuselo ya wona ya tshembeka.”
46  Enkarhini wolowo Hosi Nebukadnetsara a wela ehansi hi xikandza, a kombisa xichavo eka Daniyele, kutani a humesa rito leswaku a endleriwa nyiko ni murhi wa risuna.
47  Hosi yi angula Daniyele yi ku: “Entiyisweni Xikwembu xa n’wina i Xikwembu xa swikwembu ni Hosi ya tihosi ni Muhlavuteri wa swihundla, hikuva wena u kote ku hlavutela xihundla lexi.”
48  Hikwalaho hosi yi endla Daniyele a va munhu lonkulu, yi n’wi nyika tinyiko to tala letikulu, yi n’wi endla mufumi ehenhla ka muganga hinkwawo lowu nga ehansi ka vulawuri bya Babilona ni mulawuri lonkulu ehenhla ka vavanuna hinkwavo vo tlhariha va Babilona.
49  Kavaloko Daniyele, a kombela hosi, kutani eka vukongomisi bya muganga lowu nga ehansi ka vulawuri bya Babilona yi veka Xadraka, Mixaka na Abedinigo, kambe Daniyele a tshama exivandleni xa hosi.
3  Nebukadnetsara lowa hosi a endla xifaniso xa nsuku, xo tlakuka swisungunu swa 60, xi anama swisungunu swa tsevu. A xi veka erivaleni ra Dura emugangeni lowu nga ehansi ka vulawuri bya Babilona.
2  Hosi Nebukadnetsara a rhumela rito leswaku ku hlengeletiwa valanguteri, valawuri lavakulu ni tindhuna letikulu, vatsundzuxi, vatameri va xuma, vaavanyisi, vaavanyisi lavatsongo lava nga maphorisa ni vakongomisi hinkwavo va miganga leyi nga ehansi ka vulawuri bya yena, leswaku va ta eku khanguriweni ka xifaniso lexi Nebukadnetsara lowa hosi a a xi yimisile.
3  Hi nkarhi wolowo valanguteri, valawuri lavakulu ni tindhuna letikulu, vatsundzuxi, vatameri va xuma, vaavanyisi, vaavanyisi lavatsongo lava nga maphorisa ni vakongomisi hinkwavo va miganga leyi nga ehansi ka vulawuri bya yona, a va hlengeletanela ku khanguriwa ka xifaniso lexi Nebukadnetsara lowa hosi a a xi yimisile, a va yime emahlweni ka xona xifaniso lexi Nebukadnetsara a a xi yimisile.
4  Kutani loyi a huwelelaka a a vula hilaha ku twalaka, a ku: “Ma byeriwa, N’wina vanhu, vanhu va matiko ni tindzimi,
5  leswaku enkarhini lowu mi nga ta twa mpfumawulo wa nanga, mhalamhala, katara, haripa ya tinhla tinharhu, xitende, nanga leyi nga ni saka ni mixaka hinkwayo ya swichayachayana swa vuyimbeleri, mi wela ehansi, mi gandzela xifaniso xa nsuku lexi Nebukadnetsara lowa hosi a xi yimiseke.
6  Kutani loyi a nga ta ka a nga weli ehansi a gandzela, hi nkarhi wolowo u ta lahleriwa ekheleni ra ndzilo lowu pfurhaka.”
7  Hikwalaho ka leswi, enkarhini lowu vanhu hinkwavo a va twa mpfumawulo wa nanga, mhalamhala, katara, haripa ya tinhla tinharhu, xitende, ni mixaka hinkwayo ya swichayachayana swa vuyimbeleri, vanhu hinkwavo, vanhu va matiko ni tindzimi va wela ehansi, va gandzela xifaniso xa nsuku lexi Nebukadnetsara lowa hosi a a xi yimisile.
8  Hikwalaho ka leswi, enkarhini wolowo Vakalidiya van’wana va tshinela, va hehla Vayuda.
9  Va hlamula, va byela Nebukadnetsara lowa hosi, va ku: “Wena hosi, hambeta u hanya hi minkarhi leyi nga riki na makumu.
10  Wena hosi, u humese xileriso xa leswaku mani na mani loyi a twaka mpfumawulo wa nanga, mhalamhala, katara, haripa ya tinhla tinharhu, xitende, ni nanga leyi nga ni saka ni mixaka hinkwayo ya swichayachayana swa vuyimbeleri, u fanele a wela ehansi, a gandzela xifaniso xa nsuku;
11  nileswaku mani na mani loyi a nga ta ka a nga weli ehansi a gandzela, u fanele a hoxiwa ekheleni ra ndzilo lowu pfurhaka.
12  Ku ni Vayuda van’wana lava u va vekeke ehenhla ka vukongomisi bya muganga lowu nga ehansi ka vulawuri bya Babilona, Xadraka, Mixaka na Abedinigo; vavanuna lava va tiyeke emirini a va ku xiximanga, Wena hosi, a va swi tirheli swikwembu swa wena, naswona xifaniso xa nsuku lexi u xi yimiseke a va xi gandzeli.”
13  Enkarhini wolowo Nebukadnetsara, hi vukarhi ni ku hlundzuka, a vula rito ra leswaku ku tisiwa Xadraka, Mixaka na Abedinigo. Hikwalaho vavanuna lava va tiyeke emirini va tisiwa emahlweni ka hosi.
14  Nebukadnetsara a va angula a ku: “Xana swi tano hakunene, Wena Xadraka, Mixaka na Abedinigo, leswaku a mi swi tirheli swikwembu swa mina, naswona xifaniso xa nsuku lexi ndzi xi yimiseke a mi xi gandzeli?
15  Kutani loko mi lunghekile leswaku loko mi twa mpfumawulo wa nanga, mhalamhala, katara, haripa ya tinhla tinharhu, xitende, ni nanga leyi nga ni saka ni mixaka hinkwayo ya swichayachayana swa vuyimbeleri, mi wela ehansi mi gandzela xifaniso lexi ndzi xi endleke, swi lulamile. Kambe loko mi nga gandzeli, hi nkarhi wolowo mi ta hoxiwa ekheleni ra ndzilo lowu pfurhaka. Naswona hi xihi xikwembu lexi xi nga mi ponisaka emavokweni ya mina?”
16  Xadraka, Mixaka na Abedinigo va hlamula, va byela hosi va ku: “Wena Nebukadnetsara, emhakeni leyi a hi bohekanga ku vula rito hi ku angula.
17  Loko swi fanele swi va tano, Xikwembu xa hina lexi hi xi tirhelaka xa swi kota ku hi ponisa. Xi ta hi ponisa hi huma ekheleni ra ndzilo lowu pfurhaka ni le vokweni ra wena, Wena hosi.
18  Loko swi nga ri tano, swi tive wena, Wena hosi, leswaku swikwembu swa wena a hi swi tirheli, ni xifaniso xa nsuku lexi u xi yimiseke a hi nge xi gandzeli.”
19  Hiloko Nebukadnetsara a hlundzuka ngopfu, ku languteka ka xikandza xakwe ku hundzuka eka Xadraka, Mixaka na Abedinigo. A hlamula, a lerisa leswaku khele ri hlanganyetiwa ri hisa hilaha ku andzisiweke ka nkombo eka ku hisa loku tolovelekeke.
20  Kutani a byela vavanuna van’wana lava tiyeke emirini va ntamu lowukulu, lava a va ri eka vandla rakwe ra nyimpi leswaku va boha Xadraka, Mixaka na Abedinigo, va va hoxa ekheleni ra ndzilo lowu pfurhaka.
21  Hiloko vavanuna lava va tiyeke emirini va bohiwa va ri ni minkhancu ya vona, tinguvu ta vona ni swihuku swa vona ni swiambalo swin’wana swa vona kutani va hoxiwa ekheleni ra ndzilo lowu pfurhaka.
22  Hikwalaho ka leswi rito ra hosi a ri ri ni nsele nileswi khele a ri hlanganyetiwe ri hisa ku tlurisa, vavanuna lava tiyeke emirini lava va khomeke Xadraka, Mixaka na Abedinigo hi vona lava va dlayiweke hi langavi ra ndzilo.
23  Kambe vavanuna lavan’wana lava tiyeke emirini, havanharhu, Xadraka, Mixaka na Abedinigo, va wele endzeni ka khele ra ndzilo lowu pfurhaka va bohiwile.
24  Hi nkarhi wolowo Nebukadnetsara lowa hosi a chava kutani a yima hi ku hatlisa. A angula, a byela valawuri va yena va le henhla va le vuhosini, a ku: “Xana a va nga ri vanharhu vavanuna lava tiyeke emirini lava hi va hoxeke exikarhi ka khele ra ndzilo lowu pfurhaka va bohiwile?” Va hlamula hosi va ku: “Ina, a va ri vanharhu, Wena hosi.”
25  A angula a ku: “Maswivo! Ndzi vona vavanuna va mune lava tiyeke emirini va famba-famba va ntshunxekile exikarhi ka ndzilo, naswona a va vaviseki, lowa vumune u ni xivumbeko xa n’wana wa swikwembu.”
26  Hiloko Nebukadnetsara a tshinela enyangweni ya khele ra ndzilo lowu pfurhaka. A angula a ku: “Xadraka, Mixaka na Abedinigo, n’wina malandza ya Xikwembu Lexi nge Henhla-henhla, humani mi ta laha!” Enkarhini wolowo Xadraka, Mixaka na Abedinigo va huma endzeni ka ndzilo.
27  Kutani valanguteri ni valawuri lavakulu ni tindhuna letikulu ta hosi lava a va hlengeletanile va vona vavanuna lava va tiyeke emirini, leswaku ndzilo a wu vanga na matimba emirini wa vona, hambi ku ri nsisi wun’we wa nhloko ya vona a wu vavukanga, ni minkhancu ya vona a yi hundzukanga ni risema ra ndzilo a ri nga ri kona eka vona.
28  Nebukadnetsara a angula a ku: “A ku vongiwe Xikwembu xa Xadraka, Mixaka na Abedinigo, lexi rhumeke ntsumi ya xona kutani xi ponisa malandza ya xona lawa a ma xi tshemba, lawa ma hundzuleke rito ra hosi, ma nyiketa miri wa wona, hikuva a ma nga ta tirhela ni ku gandzela xikwembu xin’wana nikatsongo handle ka Xikwembu xa wona.
29  Kutani ndzi humesa xileriso, leswaku vanhu van’wana ni van’wana, vanhu va tiko kumbe ririmi lava va vulaka nchumu lowu hoxeke malunghana ni Xikwembu xa Xadraka, Mixaka na Abedinigo va fanele va phatluleriwa, yindlu ya vona yi fanele yi hundzuka xihambukelo xa vanhu hinkwavo; tanihi leswi xi nga riki kona xikwembu xin’wana lexi xi kotaka ku kutsula ku fana ni lexi.”
30  Enkarhini wolowo hosi yi endle leswaku Xadraka, Mixaka na Abedinigo swi va fambela kahle emugangeni lowu nga ehansi ka vulawuri bya Babilona.
12  “Enkarhini wolowo Mikayele u ta yima, hosana leyikulu leyi yi yimelaka vana va vanhu va wena. Kunene ku ta va ni nkarhi wa maxangu lama nga si tshamaka ma va kona ku sukela loko tiko ri ve kona ku fika enkarhini wolowo. Enkarhini wolowo vanhu va wena va ta pona, un’wana ni un’wana loyi a kumekaka a tsariwe ebukwini.
2  Ku ta va ni vo tala va lava va etleleke entshurini wa misava lava nga ta pfuka, vona va ta ya evuton’wini lebyi tshamaka hilaha ku nga heriki kutani lavan’wana va ta ya endzhukanweni ni le ku nyenyiweni loku tshamaka hilaha ku nga heriki.
3  “Lava va nga ni ku twisisa va ta voninga kukota ku vangama ka xibakabaka; lava va tisaka vo tala eku lulameni, va ta kotisa tinyeleti hilaha ku nga riki na makumu, hi masiku.
4  “Loko ku ri wena, Wena Daniyele, endla marito lawa ma va xihundla, u lemela buku, ku fika enkarhini wa makumu. Vo tala va ta famba-famba, kutani vutivi bya ntiyiso byi ta andza.”
5  Ndzi languta, mina Daniyele, kutani waswivo, a ku ri ni van’wana vambirhi va yimile, un’wana a ri eribuweni leri ra xinambyana kutani un’wana a ri eribuweni lerin’wana ra xinambyana.
6  Kutani un’wana a ku eka munhu la ambaleke ntsembyana, loyi a a ri ehenhla ka mati ya xinambyana: “Xana makumu ya swilo swo hlamarisa ma ta teka nkarhi wo fikela kwihi ma nga si fika?”
7  Kutani ndzi twa munhu la ambaleke ntsembyana, loyi a a ri ehenhla ka mati ya xinambyana, loko a tlakusela voko rakwe ra xinene ematilweni, a hlambanya hi Loyi a hanyaka hilaha ku nga riki na makumu: “Swi ta va swa nkarhi lowu vekiweke, minkarhi leyi vekiweke ni xiphemu. Hi ku hatlisa loko ku fayeteriwa ka matimba ya vanhu vo kwetsima ku ta va ku herile, swilo hinkwaswo swi ta hela.”
8  Loko ku ri mina, ndzi swi twile, kambe a ndzi nga swi twisisi; hiloko ndzi ku: “Wena hosi yanga, xiphemu xo hetelela xa swilo leswi xi ta va xihi?”
9  A ya emahlweni a ku: “Famba, Daniyele, hikuva marito lawa ma endliwe xihundla, ma lemeriwa ku fikela enkarhini wa makumu.
10  Vo tala va ta tiendla va tenga, va tibasisa ni ku pfumala xisandzu. Kunene lavo homboloka va ta endla hilaha ku hombolokeke, naswona a va kona vo homboloka lava va nga ta twisisa; kambe lava va nga ni vutlhari va ta twisisa.
11  “Ku sukela enkarhini wa ku susiwa ka xitlhavelo xa nkarhi hinkwawo kutani ku vekiwa nchumu lowu nyenyetsaka, lowu onhetelaka, ku ta va ni masiku ya 1 290.
12  “Wa tsaka loyi a tshamaka a languterile, loyi a fikaka emasikwini ya 1 335!
13  “Loko ku ri wena, yana emakumu; u ta wisa, kambe u ta yima u kuma xiavelo xa wena eku heleni ka masiku.”
