10  “Hi nkarhi wolowo Yehovha a ndzi byela a ku, ‘Tikovotlele swiphepherhele swimbirhi swa ribye leswi fanaka ni swo sungula, kutani u tlandlukela eka mina entshaveni, u fanele u tiendlela areka hi ntsandza.
2  Eswiphephereleni ndzi ta tsala marito lawa a ma ri eka swiphepherhele swo sungula leswi u swi fayeke, kutani u fanele u swi veka endzeni ka areka.’
3  Hiloko ndzi endla areka hi ntsandza wa munga naswona ndzi kovotla swiphepherhele swimbirhi swa ribye leswi fanaka ni swo sungula, kutani ndzi tlhandlukela entshaveni, swiphepherhele swimbirhi a swi ri evokweni ra mina.
4  Kutani a tsala eka swiphepherhele leswi fanaka ni leswi a swi tsariwe eku sunguleni, Marito ya Khume, lawa Yehovha a mi byeleke wona entshaveni a ri exikarhi ka ndzilo hi siku ra nhlengeletano; endzhaku ka sweswo Yehovha u ndzi nyike swona.
5  Hiloko ndzi hundzuluka ndzi rhelela ndzi suka entshaveni, ndzi veka swiphepherhele endzeni ka areka leyi ndzi yi endleke, leswaku swi tshama swi ri kwalaho, hilaha Yehovha a ndzi leriseke hakona.
6  “Kutani vana va Israyele va suka eBeroti Bene-yakani va ya eMosera. Hiloko Aroni a fa, a lahliwa kwalaho; Eliyazara n’wana wakwe a sungula ku va mupritsa ematshan’weni yakwe.
7  Ku suka kwalaho va ye eGudigoda, naswona ku suka eGudigoda va ye eYotibata, tiko ra minkova leyi khulukaka mati.
8  “Hi nkarhi wolowo Yehovha a hambanisa nyimba ya Levhi leswaku yi rhwala areka ya ntwanano wa Yehovha, va yima emahlweni ka Yehovha leswaku va n’wi tirhela nileswaku va dzunisa hi ku tirhisa vito rakwe ku fikela esikwini leri.
9  Hi yona mhaka leyi Levhi a nga riki na xiavelo naswona a nga riki na ndzhaka swin’we ni vamakwavo. Yehovha i ndzhaka yakwe, hilaha Yehovha Xikwembu xa wena a n’wi byeleke hakona.
10  Kutani mina—ndzi tshame entshaveni masiku ya 40 ni vusiku bya 40, hilaha ku fanaka ni le masikwini yo sungula, Yehovha u tlhele a ndzi yingisa hi nkarhi wolowo. Yehovha a nga swi lavanga ku mi lovisa.
11  Hiloko Yehovha a ndzi byela a ku, ‘Suka u yima emahlweni ka vanhu leswaku va famba, leswaku va nghena va teka tiko leri ndzi ri hlambanyeleke ku ri nyika vatata wa vona.’
12  “Kutani sweswi, Wena Israyele, xana i yini leswi Yehovha Xikwembu xa wena a swi lavaka eka wena loko ku nga ri ku chava Yehovha Xikwembu xa wena, leswaku u famba etindleleni takwe hinkwato ni ku n’wi rhandza ni ku tirhela Yehovha Xikwembu xa wena hi mbilu ya wena hinkwayo ni hi moya-xiviri wa wena hinkwawo;
13  ku hlayisa swileriso swa Yehovha ni milawu yakwe leyi ndzi ku lerisaka yona namuntlha, leswaku swi ku fambela kahle?
14  Waswivo, matilo i ya Yehovha Xikwembu xa wena, ni matilo ya matilo, misava ni hinkwaswo leswi nga eka yona.
15  Yehovha u tihlanganise ni vatata wa wena ntsena leswaku a va rhandza, leswaku a hlawula vana va vona lava nga ta ta endzhaku ka vona, hambi ku ri n’wina, exikarhi ka vanhu hinkwavo, ku fana ni le sikwini leri.
16  Kutani mi fanele mi yimbisa nsuvu wa timbilu ta n’wina, mi nga tlheli mi nonon’hwisa tinhamu ta n’wina.
17  Hikuva Yehovha Xikwembu xa n’wina i Xikwembu xa swikwembu ni Hosi ya tihosi, Xikwembu lexikulu, lexi nga ni matimba ni lexi chavisekaka, lexi nga hlawuliki hambi ku ri ku amukela xifumbarheriso,
18  lexi avanyiselaka n’wana la nga riki na tatana ni noni naswona xi rhandzaka muluveri leswaku xi n’wi nyika xinkwa ni nkhancu.
19  Na n’wina rhandzani muluveri, hikuva a mi ri valuveri etikweni ra Egipta.
20  “U fanele u chava Yehovha Xikwembu xa wena. U fanele u tirhela yena, u n’wi namarhela, u fanele u vula marito yo hlambanya hi vito rakwe.
21  Hi Yena la faneriwaka hi ku dzunisiwa hi wena, naswona i Xikwembu xa wena, loyi a endleke swilo leswi leswikulu ni leswi chavisekaka leswi mahlo ya wena ma swi voneke.
22  Vatata wa wena va rhelele aEgipta va ri ni mimoya-xiviri ya 70, kutani sweswi, Yehovha Xikwembu xa wena u ku endle u fana ni tinyeleti ta matilo hi vunyingi.
4  “Kutani, N’wina Israyele, yingisani swileriso ni swiboho swa vuavanyisi leswi ndzi mi dyondzisaka swona leswaku mi swi endla, ku endlela leswaku mi hanya, hakunene mi nghena mi teka rifuwo ra tiko leri Yehovha Xikwembu xa vatata wa n’wina a mi nyikaka rona.
2  Mi nga tshuki mi engetela nchumu eka rito leri ndzi mi lerisaka rona, hambi ku ri ku susa nchumu eka rona, leswaku mi hlayisa swileriso swa Yehovha Xikwembu xa n’wina leswi ndzi mi lerisaka swona.
3  “Mahlo ya n’wina hi wona ma voneke leswi Yehovha a swi endleke emhakeni ya Bali wa Peyori, leswaku munhu un’wana ni un’wana la landzeleke Bali wa Peyori hi yena loyi Yehovha Xikwembu xa n’wina a n’wi loviseke exikarhi ka n’wina.
4  Kambe n’wina lava namarhelaka Yehovha Xikwembu xa n’wina ma hanya hinkwenu esikwini leri.
5  Maswivo, ndzi mi dyondzise swileriso ni swiboho swa vuavanyisi, hilaha Yehovha Xikwembu xa mina a ndzi leriseke hakona, leswaku mi endla hi ndlela yoleyo exikarhi ka tiko leri mi nga ta ri teka.
6  Mi fanele mi swi hlayisa naswona mi swi endla, hikuva leswi i vutlhari ni ku twisisa eka n’wina, emahlweni ka mahlo ya vanhu lava va nga ta twa swileriso leswi hinkwaswo, kunene va ta ku, ‘A swi kanakanisi leswaku tiko leri lerikulu i ra vanhu vo tlhariha ni lava va twisisaka.’
7  Hikuva hi rihi tiko lerikulu leri nga ni swikwembu leswi nga ekusuhi na rona, hi ndlela leyi Yehovha Xikwembu xa hina a endlaka ha yona eku n’wi vitaneni ka hina hinkwako?
8  Naswona hi rihi tiko lerikulu leri nga ni swileriso ni swiboho swa vuavanyisi swo lulama ku fana ni nawu hinkwawo lowu ndzi wu vekaka emahlweni ka n’wina namuntlha?
9  “Ntsena tivonele, u khathalela swinene moya-xiviri wa wena, leswaku u nga rivali swilo leswi mahlo ya wena ma swi voneke nileswaku swi nga suki embilwini ya wena masiku hinkwawo ya vutomi bya wena; u fanele u swi tivisa vana va wena ni vatukulu va wena,
10  siku leri u yimeke ha rona emahlweni ka Yehovha Xikwembu xa wena eHorebe, loko Yehovha a ndzi byele a ku, ‘Hlengeleta vanhu va ta eka mina leswaku ndzi ta va twisa marito ya mina, leswaku va ta dyondza ku ndzi chava emasikwini hinkwawo lawa va nga ta va va hanya emisaveni, leswaku va ta ma dyondzisa vana va vona.’
11  “Kutani n’wina mi tshinerile mi yima ehansi ka ntshava, ntshava a yi pfurha ndzilo ku ya fika empfhukeni; a ku ri ni munyama, papa ni ku dzwihala lokukulu.
12  Yehovha a sungula ku vulavula na n’wina a ri exikarhi ka ndzilo. A mi twa mpfumawulo wa marito kambe a mi nga xi voni xivumbeko—ku nga ri na nchumu, kambe ku ri ni rito ntsena.
13  Kutani a mi byela ntwanano wakwe, lowu a mi leriseke leswaku mi wu endla—Marito ya Khume, lawa endzhaku a nga ma tsala eswiphepherheleni swimbirhi swa maribye.
14  Hi mina loyi Yehovha a n’wi leriseke hi nkarhi wolowo leswaku a mi dyondzisa swileriso ni swiboho swa vuavanyisi, leswaku mi swi endla etikweni leri mi pelelaka eka rona ku ya ri teka.
15  “Mi fanele mi khathalela mimoya-xiviri ya n’wina, hikuva esikwini leri Yehovha a vulavuleke na n’wina eHorebe exikarhi ka ndzilo a mi vonanga xivumbeko,
16  leswaku mi nga endli hi mukhuva lowu onhakeke naswona entiyisweni mi nga tiendleli xifaniso lexi vatliweke, xivumbeko xa xifanekiselo xin’wana ni xin’wana, xa xifaniso xa waxinuna kumbe waxisati,
17  xa xifaniso xa xiharhi xin’wana ni xin’wana lexi nga emisaveni, xa xifaniso xa nyenyana yin’wana ni yin’wana leyi hahaka ematilweni,
18  xa xifaniso xa xilo xin’wana ni xin’wana lexi famba-fambaka emisaveni, xa xifaniso xa nhlampfi yin’wana ni yin’wana leyi nga ematini ehansi ka misava;
19  nileswaku mi nga tlakuseli mahlo ya n’wina ematilweni, hakunene mi vona dyambu ni n’weti ni tinyeleti, vuthu hinkwaro ra le matilweni, kunene mi kanganyiseka mi swi nkhinsamela, mi swi tirhela, swilo leswi Yehovha Xikwembu xa n’wina a swi aveleke vanhu hinkwavo lava nga ehansi ka matilo hinkwawo.
20  Kambe mi vanhu lava Yehovha a va tekeke leswaku a mi humesa ekheleni ra ndzilo ra nsimbi, aEgipta, leswaku mi va vanhu vakwe ku fana ni le sikwini leri.
21  “Kutani Yehovha u ndzi hlundzukerile hikwalaho ka n’wina, lerova a hlambanya leswaku a ndzi nge wu peli Yordani kumbe ndzi ya etikweni lerinene leri Yehovha Xikwembu xa n’wina a mi nyikaka rona ri va ndzhaka.
22  Hikuva ndzi fela etikweni leri. A ndzi nge wu peli Yordani, kambe n’wina ma wu pela, naswona mi fanele mi teka tiko leri lerinene.
23  Tivoneleni leswaku mi nga rivali ntwanano wa Yehovha Xikwembu xa n’wina lowu a wu endleke na n’wina, nileswaku mi nga tiendleli xifaniso lexi vatliweke, xivumbeko xa nchumu wun’wana ni wun’wana lowu Yehovha Xikwembu xa n’wina a mi leriseke ha wona.
24  Hikuva Yehovha Xikwembu xa n’wina i ndzilo lowu herisaka, i Xikwembu lexi lavaka ku tinyiketela loku hlawulekeke.
25  “Loko mo tshuka mi va vatata va vana ni va vatukulu, naswona mi tshame nkarhi wo leha etikweni kutani mi endla hi mukhuva lowu onhakeke, mi endla xifaniso lexi vatliweke, xivumbeko xa nchumu wun’wana ni wun’wana, kutani mi endla swo biha ematihlweni ya Yehovha Xikwembu xa n’wina, mi n’wi hlundzukisa,
26  namuntlha ndzi teka matilo ni misava swi va timbhoni ehenhla ka n’wina, leswaku hakunene mi ta lova hi ku hatlisa etikweni leri mi pelaka Yordani lowu ku ya ri teka. A mi nge andzisi masiku ya n’wina eka rona, hikuva hakunene mi ta lovisiwa.
27  Kunene Yehovha u ta mi hangalasa exikarhi ka vanhu, hakunene mi ta siyiwa mi nga ri vangani hi nhlayo exikarhi ka matiko lawa Yehovha a nga ta mi hlongolela eka wona.
28  Kutani kwalaho mi ta boheka ku tirhela swikwembu leswi endliweke hi mavoko ya munhu, hi ntsandza ni hi ribye, leswi swi nga voniki kumbe ku twa kumbe ku dya kumbe ku nun’hwetela.
29  “Loko mi lava Yehovha Xikwembu xa n’wina kwalaho, kunene mi ta n’wi kuma, hikuva mi ta vutisisa ha yena hi mbilu ya n’wina hinkwayo ni hi moya-xiviri wa n’wina hinkwawo.
30  Loko mi ri enhlomulweni lowukulu naswona marito lawa hinkwawo ya mi kumile eku heleni ka masiku, mi ta boheka ku tlhelela eka Yehovha Xikwembu xa n’wina naswona mi yingisa rito rakwe.
31  Hikuva Yehovha Xikwembu xa n’wina i Xikwembu lexi nga ni tintswalo. A nge mi tshiki kumbe a mi lovisa kumbe a rivala ntwanano wa vatata wa n’wina lowu a va hlambanyeleke wona.
32  “Sweswi, ndzi kombela mi vutisa malunghana ni masiku yo sungula lama veke kona emahlweni ka n’wina, ku sukela esikwini leri Xikwembu xi tumbuluxeke munhu emisaveni ni ku sukela emakumu man’wana ya matilo ku ya emakumu man’wana ya matilo, Xana ku tshame ku endliwa swilo leswikulu swo fana ni leswi, kumbe, xana ku tshame ku twiwa nchumu wo karhi wo fana ni lowu?
33  Xana va kona vanhu van’wana lava nga tshama va twa rito ra Xikwembu ri vulavula ri huma exikarhi ka ndzilo hi ndlela leyi fanaka ni leyi mi yi tweke, kutani va hambeta va hanya?
34  Kumbe, xana Xikwembu xi tshame xi ringeta ku titekela tiko exikarhi ka tiko rin’wana hi ku tivonakarisa, hi swikombiso, hi masingita, hi nyimpi, hi voko ra matimba, hi voko leri tshambulutiweke ni hi ku chavisa lokukulu ku fana ni hinkwaswo leswi Yehovha Xikwembu xa n’wina a mi endleleke swona aEgipta ematihlweni ya n’wina?
35  N’wina—mi kombiwile, leswaku mi tiva leswaku Yehovha i Xikwembu xa ntiyiso; a nga kona un’wana handle ka yena.
36  U endle leswaku mi twa rito rakwe ri huma ematilweni leswaku a mi lulamisa; naswona u endle leswaku mi vona ndzilo wakwe ehenhla ka misava, marito yakwe mi ma twile exikarhi ka ndzilo.
37  “Kambe [mi hambete mi hanya], hikuva u rhandze vatata wa n’wina lerova a hlawula mbewu ya vona leyi taka endzhaku ka vona, a mi humesa aEgipta mi ri ematihlweni yakwe hi matimba yakwe lamakulu,
38  leswaku a hlongola matiko lamakulu ni lawa ma nga ni matimba ma suka emahlweni ka n’wina, leswaku a mi nghenisa, a mi nyika tiko ra wona ri va ndzhaka ku fana ni le sikwini leri.
39  Mi swi tiva kahle namuntlha, naswona mi fanele mi swi tsundzuka embilwini ya n’wina leswaku Yehovha i Xikwembu xa ntiyiso ematilweni ehenhla ni le misaveni ehansi. A ku na un’wana.
40  Kutani mi fanele mi hlayisa swileriso swakwe ni milawu yakwe leswi ndzi mi lerisaka swona namuntlha, leswaku swi ta mi fambela kahle n’wina ni vana va n’wina lava nga ta ta endzhaku ka n’wina, ku endlela leswaku mi lehisa masiku ya n’wina emisaveni leyi Yehovha Xikwembu xa n’wina a mi nyikaka yona nkarhi hinkwawo.”
41  Hi nkarhi wolowo Muxe a hlawula miti yinharhu etlhelo ra Yordani leri languteke eku humeni ka dyambu,
42  leswaku loyi a dlayeke munhu a ta balekela kona, loyi a dlayeke munhu-kulobye a nga swi tivi kasi a a nga n’wi vengi; u fanele a balekela eka yin’wana ya miti leyi kutani a hanya,
43  ku nga, Beseri emananga, tiko leri andlalekeke ra va ka Ruveni na Rhamoti, eGiliyadi ri ri ra va ka Gadi na Golani eBaxani ri ri ra va ka Manase.
44  Kutani lowu i nawu lowu Muxe a wu vekeke emahlweni ka vana va Israyele.
45  Leswi i switiyisekiso ni swileriso ni swiboho swa vuavanyisi leswi Muxe a swi byeleke vana va Israyele loko va huma aEgipta,
46  exifundzheni xa Yordani enkoveni lowu nga emahlweni ka Beta-peyori, etikweni ra Sihoni hosi ya Vaamori, loyi a a tshama eHexiboni, loyi Muxe ni vana va Israyele va nga n’wi hlula loko va huma aEgipta.
47  Va teke tiko ra yona ni tiko ra Ogo hosi ya Baxani, tihosi timbirhi ta Vaamori leti a ti ri exifundzheni xa Yordani ku ya evuhuma-dyambu,
48  ku suka eArowere leri nga eribuweni ra nkova wa Arinoni, ku ya eNtshaveni ya Sayoni, hileswaku Herimoni,
49  ni Arabha hinkwaro exifundzheni xa Yordani ku ya evuxeni, ni ku ya fika elwandle ra Arabha ehansi ka magiyagiya ya Pisiga.
26  “Kutaku loko eku heteleleni u nghena etikweni leri Yehovha Xikwembu xa wena a ku nyikaka rona leswaku u ri teka, naswona u ri fuwile, u tshama eka rona,
2  u fanele u tlhela u teka swirhangana swa mihandzu hinkwayo ya misava, leswi u nga ta swi tisa swi huma etikweni ra wena, leri Yehovha Xikwembu xa wena a ku nyikaka rona, u fanele u swi chela exirhundzwini, u ya endhawini leyi Yehovha Xikwembu xa wena a nga yi hlawula leswaku vito rakwe ri tshama kona.
3  U fanele u ya eka muprista la nga ta va a tirha emasikwini wolawo, u ku eka yena, ‘Ndzi fanele ndzi vika namuntlha eka Yehovha Xikwembu xa wena leswaku ndzi nghene etikweni leri Yehovha a hlambanyeleke vatatana leswaku u ta hi nyika rona.’
4  “Muprista u fanele a teka xirhundzu evokweni ra wena a xi veka emahlweni ka alitari ya Yehovha Xikwembu xa wena.
5  Kutani u fanele u hlamula, u vula emahlweni ka Yehovha Xikwembu xa wena, u ku, ‘Tatana a a ri Muasiriya la lovaka; u rhelele aEgipta a ya luvela kona a ri ni vanhu va nga ri vangani; kambe kwalaho u ve tiko lerikulu, leri nga ni matimba ni leri nga ni vanhu vo tala.
6  Vaegipta va hi khome hi ndlela yo biha, va hi xanisa naswona va hi sindzisa hi vuhlonga lebyikulu.
7  Hiloko hi sungula ku huwelela eka Yehovha Xikwembu xa vatatana, Yehovha a twa marito ya hina naswona a languta ku xaniseka ka hina ni ku karhateka ka hina, ni ku tshikileriwa ka hina.
8  Eku heteleleni Yehovha a hi humesa aEgipta hi voko ra matimba ni hi voko leri tshambulutiweke ni hi ku chavisa lokukulu, ni hi swikombiso ni masingita.
9  Kutani a hi tisa endhawini leyi, a hi nyika tiko leri, tiko leri khulukaka ntswamba ni vulombe.
10  Kutani sweswi, ndzi tise swirhangana swa mihandzu ya misava leyi Yehovha a ndzi nyikeke yona.’ “U fanele u yi veka emahlweni ka Yehovha Xikwembu xa wena naswona u nkhinsama emahlweni ka Yehovha Xikwembu xa wena.
11  U fanele u tsaka hikwalaho ka vunene hinkwabyo lebyi Yehovha Xikwembu xa wena a byi nyikeke wena ni vandyangu wa wena, wena ni Mulevhi ni muluveri la nga exikarhi ka n’wina.
12  “Loko se u hetile ku humesa vukhume hinkwabyo bya ntshovelo wa wena hi lembe ra vunharhu, ku nga lembe ra vukhume, u fanele u tlhela u byi nyika Mulevhi ni muluveri ni n’wana la nga riki na tatana ni noni, va fanele va byi dyela endzeni ka tinyangwa ta wena va xurha.
13  U fanele u vula emahlweni ka Yehovha Xikwembu xa wena u ku, ‘Ndzi suse swo kwetsima endlwini, ndzi swi nyike Mulevhi ni muluveri ni n’wana la nga riki na tatana ni noni, hi ku pfumelelana ni swileriso swa wena hinkwaswo leswi u ndzi leriseke swona. A ndzi swi tlulanga swileriso swa wena kumbe ku swi rivala.
14  A ndzi swi dyanga hi nkarhi wa ku rila ka mina, kumbe ku susa swin’wana swa swona loko ndzi nga tenganga, kumbe ndzi nyika swin’wana swa swona eka un’wana ni un’wana loyi a feke. Ndzi yingise rito ra Yehovha Xikwembu xa mina. Ndzi endle hi ku pfumelelana ni hinkwaswo leswi u ndzi leriseke swona.
15  Languta ehansi u ri endhawini ya wena yo kwetsima leyi u tshamaka eka yona, ku nga matilo, u katekisa vanhu va wena Israyele ni misava leyi u hi nyikeke yona, hilaha u va hlambanyeleke hakona vatatana, tiko leri khulukaka ntswamba ni vulombe.’
16  “Esikwini leri, Yehovha Xikwembu xa wena u ku lerisa ku hetisisa swileriso leswi ni swiboho leswi swa vuavanyisi; u fanele u swi hlayisa naswona u swi hetisisa hi mbilu ya wena hinkwayo ni hi moya-xiviri wa wena hinkwawo.
17  Namuntlha u susumete Yehovha a vula leswaku u ta va Xikwembu xa wena loko u famba etindleleni takwe naswona u hlayisa milawu yakwe ni swileriso swakwe ni swiboho swakwe swa vuavanyisi, u yingisa rito rakwe.
18  Loko ku ri Yehovha, namuntlha u ku susumetele ku vula leswaku u ta va tiko rakwe, ndzhaka yakwe yo hlawuleka, hilaha a ku tshembiseke hakona, nileswaku u ta hlayisa swileriswo swakwe hinkwaswo,
19  nileswaku u ta ku tlakusa a ku veka ehenhla ka matiko laman’wana hinkwawo lawa a ma endleke, makumu ma va ku dzunisa ni ndhuma ni ku saseka, loko u tikombisa u ri tiko ro kwetsima eka Yehovha Xikwembu xa wena, hilaha a tshembiseke hakona.”
11  “Kutani u fanele u rhandza Yehovha Xikwembu xa wena, u hetisisa mfanelo ya wena eka yena ni milawu yakwe ni swiboho swakwe swa vuavanyisi ni swileriso swakwe nkarhi hinkwawo.
2  N’wina mi swi tiva kahle namuntlha (hikuva a ndzi vulavuli ni vana va n’wina lava va nga yi tivangiki naswona va nga yi vonangiki ndzayo ya Yehovha Xikwembu xa n’wina, vukulu byakwe, voko rakwe ra matimba ni voko rakwe leri tshambulutiweke,
3  kumbe swikombiso swakwe ni swiendlo swakwe leswi a swi endleke exikarhi ka Egipta eka Faro hosi ya Egipta ni le tikweni rakwe hinkwaro;
4  kumbe leswi a swi endleke emavandleni ya nyimpi ya Egipta, etihancini takwe ni le makalichini yakwe ya nyimpi, leswi a endleke leswaku mati ya Lwandle ro Tshwuka ma funengeta swikandza swa swona loko swi va hlongorisa, kutani Yehovha a swi lovisa ku fikela esikwini leri;
5  kumbe leswi a mi endleleke swona emananga ku fikela loko mi fika endhawini leyi;
6  kumbe leswi a swi endleke hi Dathani, Abirama vana va Eliyabu, n’wana wa Ruveni, loko misava yi ahlamise nomu yi mita va mindyangu ya vona ni mintsonga ya vona ni xilo xin’wana ni xin’wana lexi hanyaka, lexi nga sala endzhaku ka vona exikarhi ka tiko hinkwaro ra Israyele);
7  hikuva mahlo ya n’wina ma vone swiendlo hinkwaswo leswikulu swa Yehovha leswi a swi endleke.
8  “Kutani mi fanele mi hlayisa nawu hinkwawo lowu ndzi mi lerisaka wona namuntlha, leswaku mi tiya, hakunene mi nghena mi teka tiko leri mi pelelaka eka rona ku ya ri teka,
9  nileswaku mi lehisa masiku ya n’wina emisaveni leyi Yehovha a yi hlambanyeleke ku yi nyika vatata wa n’wina ni mbewu ya vona, tiko leri khulukaka ntswamba ni vulombe.
10  “Hikuva tiko leri mi yaka ku ya ri teka a ri fani ni tiko ra Egipta leri mi humeke eka rona, laha a mi hamba mi byala mbewu ivi mi cheleta hi ku tirhisa nenge ku fana niloko mi cheleta ntanga wa matsavu.
11  Kambe tiko leri mi pelelaka eka rona leswaku mi ri teka i tiko ra tintshava ni timbala. Ri nwa mati ya mpfula ya matilo;
12  i tiko leri Yehovha Xikwembu xa n’wina a ri langutelaka. Mahlo ya Yehovha Xikwembu xa n’wina ma le henhla ka rona nkarhi hinkwawo, ku sukela eku sunguleni ka lembe ku ya eku heleni ka lembe.
13  “Kutani loko hakunene mo yingisa swileriso swa mina leswi ndzi mi lerisaka swona namuntlha leswaku mi rhandza Yehovha Xikwembu xa n’wina naswona mi n’wi tirhela hi mbilu ya n’wina hinkwayo ni hi moya-xiviri wa n’wina hinkwawo,
14  kunene tiko ra n’wina ndzi ta ri nyika mpfula hi nkarhi lowu vekiweke, mpfula ya xixikana ni mpfula ya ximun’wana, kunene mi ta hlengeleta mavele ya n’wina ni vhinyo ya n’wina yo nandziha ni mafurha ya n’wina.
15  Kunene swifuwo swa n’wina ndzi ta swi nyika swimila ensin’wini ya n’wina, mi ta dya mi xurha.
16  Tivoneleni, leswaku mbilu ya n’wina yi nga tshuka yi yengiwa, ivi mi hambuka mi gandzela swikwembu swin’wana naswona mi swi nkhinsamela,
17  kutani ku hlundzuka ka Yehovha ku mi pfurhela, a pfala matilo leswaku ku nga ni mpfula, misava yi nga humesi swimila swa yona, n’wina mi boheka ku lova hi ku hatlisa etikweni lerinene leri Yehovha a mi nyikaka rona.
18  “Mi fanele mi tirhisa marito lawa ya mina embilwini ya n’wina ni le ka moya-xiviri wa n’wina, mi wa boha ma va xikombiso evokweni ra n’wina, ma fanele ma va vamba ra le mombyeni exikarhi ka mahlo ya n’wina.
19  Mi fanele mi wa dyondzisa vana va n’wina, leswaku mi vulavula ha wona loko mi tshame endlwini ya n’wina niloko mi famba egondzweni niloko mi etlela niloko mi pfuka.
20  Mi fanele mi wa tsala ehenhla ka marimba ya yindlu ya n’wina ni le tinyangweni ta n’wina,
21  leswaku masiku ya n’wina ni masiku ya vana va n’wina ma ta andza emisaveni leyi Yehovha a yi hlambanyeleke ku yi nyika vatata wa n’wina, ma fana ni masiku ya matilo ehenhla ka misava.
22  “Hikuva loko mi hlayisa swileriso leswi hinkwaswo leswi ndzi mi lerisaka swona hi ku tiya, mi swi endla, leswaku mi rhandza Yehovha Xikwembu xa n’wina, leswaku mi famba etindleleni takwe hinkwato naswona mi n’wi namarhela,
23  Yehovha na yena u ta hlongola matiko lawa hinkwawo hikwalaho ka n’wina, kunene mi ta hlongola matiko lamakulu ni yo tala ku mi tlula.
24  Ndhawu yin’wana ni yin’wana leyi nkondzo wa nenge wa n’wina wu nga ta yi kandziya, yi ta va ya n’wina. Ndzilakana wa n’wina wu ta sukela emananga ku ya eLebanoni, ku suka eNambyeni, nambu wa Yufrata ku ya elwandle ra le vupela-dyambu.
25  A ku na munhu la nga ta yima a tiya ku lwa na n’wina. Yehovha Xikwembu xa n’wina u ta veka ku chavisa ka n’wina ni ku chaviwa ka n’wina emahlweni ka xikandza xa tiko hinkwaro leri mi nga ta ri kandziya, hilaha a mi tshembiseke hakona.
26  “Maswivo, ndzi veka nkateko ni ndzhukano emahlweni ka n’wina namuntlha:
27  nkateko, ntsena loko mi yingisa swileriso swa Yehovha Xikwembu xa n’wina leswi ndzi mi lerisaka swona namuntlha;
28  ni ndzhukano, loko mo ka mi nga yingisi swileriso swa Yehovha Xikwembu xa n’wina kutani mi hambuka endleleni leyi ndzi mi lerisaka yona namuntlha, leswaku mi landzela swikwembu swin’wana leswi mi nga swi tivangiki.
29  “Kutaku loko Yehovha Xikwembu xa wena a ku tisa etikweni leri u yaka eka rona ku ya ri teka, u fanele u tlhela u huwelela nkateko eNtshaveni ya Gerizimu naswona u huwelela ndzhukano eNtshaveni ya Ebali.
30  Xana a ti le tlhelweni ra Yordani ku kongoma evupela-dyambu, etikweni ra Vakanana lava tshamaka eArabha, emahlweni ka Giligala, etlhelo ka mirhi leyikulu ya More?
31  Hikuva mi pela Yordani, mi ya nghena mi teka tiko leri Yehovha Xikwembu xa n’wina xi mi nyikaka rona, mi fanele mi ri teka naswona mi tshama eka rona.
32  Kutani mi fanele mi xiya ku hetisisa swileriso hinkwaswo ni swiboho swa vuavanyisi leswi ndzi swi vekaka emahlweni ka n’wina namuntlha.
8  “Swileriso hinkwaswo leswi ndzi mi lerisaka swona namuntlha mi fanele mi swi xiya leswaku mi swi endla, ku endlela leswaku mi ya emahlweni mi hanya, hakunene mi andza naswona mi nghena mi teka tiko leri Yehovha a ri hlambanyeleke vatata wa n’wina.
2  U fanele u tsundzuka ndlela hinkwayo leyi Yehovha Xikwembu xa wena a ku fambiseke ha yona malembe lawa ya 40 emananga, leswaku a ku tsongahata, a ku ringa, a ta tiva leswi nga embilwini ya wena, leswaku u ta swi hlayisa swileriso swakwe kumbe a wu nge swi hlayisi.
3  Hikwalaho u ku tsongahatile, a ku tshika u fa hi ndlala kutani a ku dyisa manna, leyi u nga yi tivangiki hambi ku ri vatata wa wena va nga yi tivangiki; ku endlela leswaku u swi tiva leswaku munhu a nga hanyi hi xinkwa ntsena, kambe munhu u hanya hi marito hinkwawo lama humaka enon’wini wa Yehovha.
4  Nkhancu wa wena a wu hlakalanga ehenhla ka wena hambi ku ri nenge wa wena a wu pfimbanga emalembeni lawa ya 40.
5  Kutani u swi tiva kahle embilwini ya wena leswaku hilaha munhu a lulamisaka n’wana wakwe hakona, Yehovha Xikwembu xa wena a a ku lulamisa hilaha ku fanaka.
6  “U fanele u hlayisa swileriso swa Yehovha Xikwembu xa wena hi ku famba etindleleni takwe ni hi ku n’wi chava.
7  Hikuva Yehovha Xikwembu xa wena u ku tisa etikweni lerinene, tiko ra minkova ya mati, swihlovo ni swidziva swa mati leswi pfelelaka erivaleni ni le tindhawini ta tintshava,
8  tiko ra koroni, maxalana, madiriva, makuwa ni magrenada, tiko ra mafurha ya mitlhwari ni vulombe,
9  tiko leri u nga ta ka u nga dyi xinkwa lexi pfumalekaka, leri u nga ta ka u nga pfumali nchumu, tiko leri maribye ya rona ku nga nsimbi naswona etintshaveni ta rona u nga ta cela koporo.
10  “Loko u ta va u dyile naswona u xurhe, u fanele u tlhela u dzunisa Yehovha Xikwembu xa wena hikwalaho ka tiko lerinene leri a ku nyikeke rona.
11  Tivonele leswaku u nga rivali Yehovha Xikwembu xa wena lerova u nga hlayisi swileriso swakwe ni swiboho swakwe swa vuavanyisi ni milawu yakwe leswi ndzi ku lerisaka swona namuntlha;
12  u tivonela leswaku u nga dyi, kunene u xurha naswona u aka tindlu letinene, kunene u tshama eka tona,
13  kutani ntlhambi wa wena wa tihomu ni ntlhambi wa wena wa tinyimpfu wu engeteleka, silivhere ni nsuku swi engeteleka eka wena, ni hinkwaswo leswi nga swa wena swi engeteleka;
14  hakunene mbilu ya wena yi tlakusiwa, kunene u rivala Yehovha Xikwembu xa wena loyi a ku humeseke etikweni ra Egipta u huma endlwini ya mahlonga;
15  loyi a ku fambiseke emananga lamakulu ni lama chavisaka, lama nga ni tinyoka leti nga ni vuxungu ni swipame ni misava leyi omeke leyi yi nga riki na mati; loyi a ku humeseleke mati eribyeni ro tiya;
16  loyi a ku dyiseke manna emananga, leyi vatata wa wena va nga yi tivangiki, leswaku a ku tsongahata, nileswaku a ku ringa, leswaku a ku endlela leswinene emasikwini lama taka;
17  kutani embilwini ya wena u ri, ‘Matimba ya mina ni matimba lamakulu ya voko ra mina swi ndzi nyike rifuwo leri.’
18  U fanele u tsundzuka Yehovha Xikwembu xa wena, hikuva hi yena munyiki wa matimba ya wena leswaku a ku endla u fuwa; ku endlela leswaku a hetisisa ntwanano wakwe lowu a wu hlambanyeleke vatata wa wena, ku fana ni le sikwini leri.
19  “Kutani loko wo tshuka u rivala Yehovha Xikwembu xa wena kunene u landzela swikwembu swin’wana naswona u swi tirhela, u swi nkhinsamela, ndzi nyikela vumbhoni ehenhla ka n’wina namuntlha leswaku mi ta lova hilaha ku heleleke.
20  Mi ta lova ku fana ni matiko lawa Yehovha a ma lovisaka emahlweni ka n’wina, hikuva a mi nge ri yingisi rito ra Yehovha Xikwembu xa n’wina.
30  “Kutaku loko marito la-​wa hinkwawo ma ta ehenhla ka wena, nkateko ni ndzhukano leswi ndzi swi vekeke emahlweni ka wena naswona u swi pfuxetile embilwini ya wena exikarhi ka matiko hinkwawo lawa Yehovha Xikwembu xa wena a nga ta ku hangalasela eka wona,
2  naswona u tlhelele eka Yehovha Xikwembu xa wena, u yingise rito rakwe hi ku landza hinkwaswo leswi ndzi ku lerisaka swona namuntlha, wena ni vana va wena, hi mbilu ya wena hinkwayo ni hi moya-xiviri wa wena hinkwawo,
3  Yehovha Xikwembu xa wena u fanele a tlhela a vuyisa lava nga makhumbi ya n’wina, a ku komba tintswalo naswona a tlhela a ku vuyisa eka vanhu hinkwavo lava Yehovha Xikwembu xa wena a ku hangalaseleke eka vona.
4  Loko varikwenu lava hangalakeke vo va emakumu ka matilo, Yehovha Xikwembu xa wena u ta ku vuyisa u suka kona naswona u ta ku susa kwalaho.
5  Yehovha Xikwembu xa wena u ta ku tisa etikweni leri vatata wa wena va ri fuweke, kunene u ta ri teka; yena u ta ku endlela leswinene, a ku andzisa ku tlula vatata wa wena.
6  Yehovha Xikwembu xa wena u ta boheka ku yimbisa mbilu ya wena ni mbilu ya vana va wena, leswaku u rhandza Yehovha Xikwembu xa wena hi mbilu ya wena hinkwayo ni hi moya-xiviri wa wena hinkwawo, hikwalaho ka vutomi bya wena.
7  Kunene Yehovha Xikwembu xa wena u ta veka swihlambanyo leswi hinkwaswo ehenhla ka valala va wena ni le ka lava va ku vengaka, lava va ku xaniseke.
8  “Loko ku ri wena, u ta hundzuluka, kunene u yingisa rito ra Yehovha, u endla swileriso swakwe hinkwaswo leswi ndzi ku lerisaka swona namuntlha.
9  Hakunene Yehovha Xikwembu xa wena u ta ku endla u va ni swilo swo tala ngopfu entirhweni wun’wana ni wun’wana wa voko ra wena, embhandzwini wa khwiri ra wena ni le mbhandzwini wa swifuwo swa wena ni le mihandzwini ya misava ya wena, swi endla leswaku u humelela; hikuva Yehovha u ta ku tsakela hi leswinene, hilaha a tsakeleke vatata wa wena hakona;
10  hikuva u ta yingisa rito ra Yehovha Xikwembu xa wena leswaku u hlayisa swileriso swakwe ni milawu yakwe leyi tsariweke ebukwini leyi ya nawu, hikuva u ta tlhelela eka Yehovha Xikwembu xa wena hi mbilu ya wena hinkwayo ni hi moya-xiviri wa wena hinkwawo.
11  “Hikuva xileriso lexi ndzi ku lerisaka xona namuntlha a xi nonon’hwi ngopfu eka wena, hambi ku ri ku va ekule swinene.
12  A xi le matilweni lerova u nga vula u ku, ‘Xana i mani la nga ta hi tlhandlukela a ya ematilweni a hi kumela xona, leswaku a hi twisa xona, hi xi endla?’
13  Naswona a xi le ntsungeni wa lwandle lerova u nga vula u ku, ‘Xana i mani la nga ta hi pelela a ya entsungeni wa lwandle, a ya hi kumela xona, leswaku a hi twisa xona, hi xi endla?’
14  Hikuva rito leri ri le kusuhi ngopfu na wena, enon’wini wa wena ni le mbilwini ya wena, leswaku u ri endla.
15  “Waswivo, ndzi veka emahlweni ka wena namuntlha vutomi ni vunene, rifu ni vubihi.
16  [Loko u ta yingisa swileriso swa Yehovha Xikwembu xa wena,] leswi ndzi ku lerisaka swona namuntlha, leswaku u rhandza Yehovha Xikwembu xa wena, u famba etindleleni takwe naswona u hlayisa swileriso swakwe ni milawu yakwe ni swiboho swakwe swa vuavanyisi, kutani u ta boheka ku ya emahlweni u hanya, u andza, Yehovha Xikwembu xa wena u fanele a ku katekisa etikweni leri u nghenaka ku ya ri teka.
17  “Kambe loko mbilu ya wena yi hambuka, u nga yingisi, entiyisweni u kanganyisiwa naswona u nkhinsamela swikwembu swin’wana, u swi tirhela,
18  ndza mi byela namuntlha leswaku mi ta lova hakunene. A mi nge lehisi masiku ya n’wina emisaveni leyi mi pelaka Yordani ku ya yi teka.
19  Ndzi teka matilo ni misava swi va timbhoni ehenhla ka n’wina namuntlha, leswaku ndzi veke vutomi ni rifu, nkateko ni ndzhukano emahlweni ka n’wina; mi fanele mi hlawula vutomi leswaku mi ta ya emahlweni mi hanya, n’wina ni vana va n’wina,
20  hi ku rhandza Yehovha Xikwembu xa n’wina, hi ku yingisa rito rakwe ni ku n’wi namarhela, hikuva yena i vutomi bya n’wina ni ku leha ka masiku ya n’wina, leswaku mi tshama ehenhla ka misava leyi Yehovha a yi hlambanyeleke vatata wa n’wina Abrahama, Isaka na Yakobe ku va nyika yona.”
16  “A ku hlayisiwe n’hweti ya Abibi, naswona u fanele u tlangela paseka eka Yehovha Xikwembu xa wena, hikuva hi n’hweti ya Abibi Yehovha Xikwembu xa wena u ku humese aEgipta nivusiku.
2  U fanele u endlela Yehovha Xikwembu xa wena xitlhavelo xa paseka entlhambini wa tinyimpfu ni le ntlhambini wa tihomu, endhawini leyi Yehovha a nga ta yi hlawulela vito rakwe leswaku ri tshama kona.
3  U nga tshuki u dya nchumu lowu nga ni comela swin’we na xona ku ringana masiku ya nkombo. U ta xi dya swin’we ni swinkwa leswo-ke-comela, xinkwa xa ku xaniseka, hikuva u hume etikweni ra Egipta hi ku hatlisa, leswaku u tsundzuka siku ra ku huma ka wena etikweni ra Egipta emasikwini hinkwawo ya vutomi bya wena.
4  U nga tshuki u voniwa u ri ni mbila leyi vileke endhawini ya wena hinkwayo ku ringana masiku ya nkombo, naswona nyama yin’wana ni yin’wana leyi u nga ta yi endla xitlhavelo emadyambyini ya siku ro sungula yi nga tshuki yi heta vusiku hinkwabyo ku fikela nimixo.
5  A wu nge pfumeleriwi ku endla xitlhavelo xa paseka ni le ka wun’we wa miti leyi Yehovha Xikwembu xa wena a ku nyikaka yona.
6  Kambe endhawini leyi Yehovha Xikwembu xa wena a yi hlawuleke leswaku vito rakwe ri tshama kona, u ta endla xitlhavelo xa paseka nimadyambu hi ku hatlisa loko dyambu ri pela, hi nkarhi lowu vekiweke wa ku huma ka wena aEgipta.
7  U ta sweka u tlhela u dyela endhawini leyi Yehovha Xikwembu xa wena a nga ta yi hlawula, kutani nimixo, u fanele u hundzuluka u ya emintsongeni ya wena.
8  U ta dya swinkwa leswo-ke-comela ku ringana masiku ya tsevu; kutani hi siku ra vunkombo ku ta va ni nhlengeletano yo xiximeka eka Yehovha Xikwembu xa wena. U nga tshuki u endla ntirho.
9  “U ta tihlayela mavhiki ya nkombo. U ta sungula ku hlaya mavhiki ya nkombo loko rihwevo ri sungula ku tsema mahlanga ya mavele.
10  Kutani u fanele u tlangela nkhuvo wa mavhiki eka Yehovha Xikwembu xa wena, hi ku landza gandzelo ra ku tirhandzela ra voko ra wena leri u nga ta ri nyikela, hilaha Yehovha Xikwembu xa wena a nga ta ku katekisa hakona.
11  U fanele u tsaka emahlweni ka Yehovha Xikwembu xa wena, wena ni n’wana wa wena wa jaha ni wa nhwanyana ni hlonga ra wena ra xinuna ni ra xisati ni Mulevhi la nga endzeni ka tinyangwa ta wena, ni muluveri ni n’wana la nga riki na tatana ni noni, lava nga exikarhi ka n’wina, endhawini leyi Yehovha Xikwembu xa wena a nga ta yi hlawulela vito rakwe leswaku ri tshama kona.
12  U fanele u tsundzuka leswaku u ve hlonga aEgipta, kutani u fanele u hlayisa naswona u hetisisa swileriso leswi.
13  “U ta tlangela nkhuvo wa mintsonga ku ringana masiku ya nkombo loko u hlengeleta leswi humaka exivuyeni xa wena ni le xikamelweni xa mafurha ni xa vhinyo.
14  U fanele u tsaka hi nkarhi wa nkhuvo wa wena, wena ni n’wana wa wena wa jaha ni wa nhwanyana, ni hlonga ra wena ra xinuna ni ra xisati ni Mulevhi ni muluveri ni n’wana la nga riki na tatana ni noni, lava va nga endzeni ka tinyangwa ta wena.
15  U ta tlangela nkhuvo eka Yehovha Xikwembu xa wena ku ringana masiku ya nkombo, endhawini leyi Yehovha a nga ta yi hlawula, hikuva Yehovha Xikwembu xa wena u ta ku katekisa entshovelweni wa wena hinkwawo ni le ntirhweni wun’wana ni wun’wana wa voko ra wena, u fanele u tsaka hilaha ku heleleke.
16  “Kanharhu hi lembe vaxinuna hinkwavo va wena va fanele va humelela emahlweni ka Yehovha Xikwembu xa wena endhawini leyi a nga ta yi hlawula: enkhubyeni wa swinkwa leswo-ke-comela ni le nkhubyeni wa mavhiki ni le nkhubyeni wa mintsonga, a nga kona la nga ta humelela emahlweni ka Yehovha a nga khomanga nchumu.
17  Nyiko ya voko ra un’wana ni un’wana yi fanele yi ringana ni nkateko lowu Yehovha Xikwembu xa wena a ku nyikeke wona.
18  “U ta tivekela vaavanyisi ni valanguteri endzeni ka tinyangwa ta wena hinkwato leti Yehovha Xikwembu xa wena a ku nyikaka tona hi tinyimba ta wena, va fanele va avanyisa vanhu hi ku avanyisa ko lulama.
19  U nga tshuki u soholota vuavanyisi. U nga tshuki u va ni xihlawuhlawu kumbe u amukela xifumbarheriso, hikuva xifumbarheriso xi dlaya mahlo ya lavo tlhariha, naswona xi soholota marito ya lavo lulama.
20  Vululami—vululami u fanele u byi lava, leswaku u ta ya emahlweni u hanya, hakunene u teka tiko leri Yehovha Xikwembu xa wena a ku nyikaka rona.
21  “U nga tshuki u tibyalela murhi wa muxaka wihi ni wihi wu va mhandzi yo kwetsima ekusuhi ni alitari ya Yehovha Xikwembu, leyi u nga ta tiendlela yona.
22  “Naswona u nga tshuki u tiyimisela nsika yo kwetsima, nchumu lowu Yehovha Xikwembu xa wena a wu vengaka hakunene.
18  “A ku na xiavelo kumbe ndzhaka ya Israyele leyi nga ta va ya vaprista, ku nga Valevhi, nyimba hinkwayo ya Levhi. Va ta dya gandzelo ra Yehovha leri endliwaka hi ndzilo ni ndzhaka ya yena.
2  Hikwalaho a ku na ndzhaka leyi nga ta va ya yena exikarhi ka vamakwavo. Yehovha i ndzhaka yakwe, hilaha a n’wi byeleke hakona.
3  “Kutani leswi swi fanele swi hambeta swi va mfanelo leyi faneleke ya vaprista, leyi humaka eka vanhu, eka lava va endlaka xitlhavelo, ku nga ha va nkunzi kumbe nyimpfu: Munhu u fanele a nyika muprista xiphanga ni tinhlaya ni khwiri.
4  U fanele u n’wi nyika swo sungula swa mavele ya wena, vhinyo ya wena leyintshwa, mafurha ya wena, swo sungula swa voya bya wena lebyi tsemetiweke bya ntlhambi wa wena.
5  Hikuva hi yena loyi Yehovha Xikwembu xa wena a n’wi hlawuleke eka tinyimba hinkwato ta wena leswaku a yima a tirhela evitweni ra Yehovha, yena ni vana vakwe nkarhi hinkwawo.
6  “Loko Mulevhi o tshuka a huma emitini yin’wana ya wena ya tiko hinkwaro ra Israyele, laha a tshameke a tshama kona nkarhinyana, kutani a ta endhawini leyi Yehovha a nga yi hlawula, hikwalaho ka ku navela kun’wana ni kun’wana ka moya-xiviri wakwe,
7  u fanele a tirhela hi vito ra Yehovha Xikwembu xakwe ku fana ni vamakwavo hinkwavo, Valevhi lava va yimeke kwalaho emahlweni ka Yehovha.
8  U fanele a dya xiavelo lexi ringanaka, handle ka swilo leswi a swi xavisaka swa swilo swa vakokwa wakwe.
9  “Loko u ta va u nghenile etikweni leri Yehovha Xikwembu xa wena a ku nyikaka rona, u nga tshuki u dyondza ku endla hi ku landza swilo leswi nyenyetsaka swa matiko wolawo.
10  Ku nga tshuki ku kumiwa eka wena munhu un’wana ni un’wana la hundzisaka n’wana wakwe wa jaha kumbe wa nhwanyana endzilweni, un’wana ni un’wana la hlahluvaka, la endlaka masalamusi kumbe un’wana ni un’wana la endlaka mihlolo kumbe noyi,
11  kumbe la loyaka van’wana kumbe un’wana ni un’wana la vutisaka mungoma kumbe muvhumbhi lonkulu wa swiendlakalo kumbe un’wana ni un’wana la vutisisaka lava feke.
12  Hikuva vanhu hinkwavo lava endlaka swilo leswi i nchumu lowu nyenyetsaka eka Yehovha, naswona hikwalaho ka swilo leswi nyenyetsaka, Yehovha Xikwembu xa wena wa ma hlongola emahlweni ka wena.
13  U fanele u tikombisa u pfumala xihoxo eka Yehovha Xikwembu xa wena.
14  “Hikuva matiko lawa u ma hlongolaka a ma hamba ma yingisa lava va endlaka masalamusi ni lava va vhumbhaka; kambe loko ku ri wena, Yehovha Xikwembu xa wena a nga ku nyikanga nchumu lowu fanaka ni leswi.
15  Yehovha Xikwembu xa wena u ta ku yimisela muprofeta a huma exikarhi ka wena, a huma eka vamakwenu, ku fana na mina—yena mi fanele mi n’wi yingisa—
16  hi ku pfumelelana ni hinkwaswo leswi u swi kombeleke eka Yehovha Xikwembu xa wena eHorebe, hi siku ra nhlengeletano, u ku, ‘U nga tlheli u ndzi twisa rito ra Yehovha Xikwembu xanga, naswona u nga endli leswaku ndzi tlhela ndzi vona ndzilo lowu lowukulu, leswaku ndzi nga fi.’
17  Hiloko Yehovha a ndzi byela a ku, ‘Va endle kahle hi ku vulavula leswi va swi vuleke.
18  Ndzi ta va yimisela muprofeta a huma exikarhi ka vamakwavo, ku fana na wena; hakunene ndzi ta veka marito ya mina enon’wini wakwe, kunene u ta va byela hinkwaswo leswi ndzi nga ta n’wi lerisa swona.
19  Kutani munhu la nga ta ka a nga yingisi marito ya mina lawa a nga ta ma vulavula hi vito ra mina, ndzi ta lava leswaku a ndzi hlamusela.
20  “‘Hambiswiritano, muprofeta la tiyaka nhlana ku vulavula hi vito ra mina rito leri ndzi nga n’wi lerisangiki leswaku a ri vula, kumbe loyi a vulavulaka hi vito ra mina eka swikwembu swin’wana, muprofeta yoloye u fanele a fa.
21  Loko wo tshuka u vula embilwini ya wena u ku: “Xana hi ta ri tivisa ku yini rito leri Yehovha a nga ri vulangiki?”
22  loko muprofeta a vulavula hi vito ra Yehovha kutani rito ra kona ri nga humeleli kumbe ri nga hetiseki, rero i rito leri Yehovha a nga ri vulangiki. Muprofeta yoleyo u ri vule hi ku tikukumuxa. U nga n’wi chavi.’
17  “U nga tshuki u endlela Yehovha Xikwembu xa wena xitlhavelo hi nkunzi kumbe hi nyimpfu leyi lamaleke, nchumu wun’wana ni wun’wana wo biha; hikuva i nchumu lowu nyenyetsaka eka Yehovha Xikwembu xa wena.
2  “Loko ko tshuka ku kumeka exikarhi ka n’wina, eka wun’wana wa miti leyi Yehovha Xikwembu xa wena a ku nyikaka yona, wanuna kumbe wansati la endlaka swo biha ematihlweni ya Yehovha Xikwembu xa wena lerova a tlula ntwanano wakwe,
3  kutani a famba a ya gandzela swikwembu swin’wana naswona a swi nkhinsamela kumbe a nkhinsamela dyambu kumbe n’weti kumbe vuthu hinkwaro ra le matilweni, nchumu lowu ndzi nga wu lerisangiki,
4  kutani u byeriwile ha swona, u swi twile naswona u swi lavisisile swinene, kutani waswivo, nchumu lowu wu tiyisiwa leswaku i ntiyiso, leswaku nchumu lowu wu nyenyetsaka wu endliwile eIsrayele,
5  u fanele u n’wi humesela ehandle ka tinyangwa ta wena, wanuna loyi kumbe wansati loyi a endleke nchumu lowu wo biha, ina, wanuna kumbe wansati, u fanele u khandla munhu yoloye hi maribye, munhu yoloye u fanele a fa.
6  Loyi a faka u fanele a dlayiwa hi nomu wa timbhoni timbirhi kumbe timbhoni tinharhu. A nge dlayiwi hi nomu wa mbhoni yin’we.
7  Voko ra timbhoni ri fanele ri va ro sungula ku n’wi dlaya, endzhaku ka sweswo ku landzela voko ra vanhu hinkwavo; u fanele u susa swo biha exikarhi ka wena.
8  “Loko mhaka ya xiboho xa vuavanyisi yo tshuka yi va leyi nga tolovelekangiki eka wena, leyi khumbaka ku halatiwa ka ngati, leyi vangeke xirilo kumbe ku endliweke xiendlo xa madzolonga, timhaka ta mholovo endzeni ka tinyangwa ta wena, u fanele u pfuka u tlhandlukela endhawini leyi Yehovha Xikwembu xa wena a nga ta yi hlawula,
9  u fanele u ya eka vaprista, ku nga Valevhi, ni le ka muavanyisi loyi a nga ta va a ri kona emasikwini wolawo, u fanele u vutisa, va fanele va ku byela rito ra xiboho xa vuavanyisi.
10  Kutani u fanele u endla hi ku pfumelelana ni rito leri va nga ta ku byela rona ri huma endhawini leyi Yehovha a nga ta yi hlawula; u fanele u xiya ku endla hi ku landza hinkwaswo leswi va nga ta ku letela swona.
11  U ta endla hi ku pfumelelana ni nawu lowu va nga ta ku boxela wona, ni hi ku landza xiboho xa vuavanyisi lexi va nga ta ku byela xona. U nga tshuki u hambukela exineneni kumbe eximatsini eritweni leri va nga ta ku byela rona.
12  Kutani munhu la nga ta tikukumuxa hi ku nga yingisi muprista la yimeke kwalaho leswaku a tirhela Yehovha Xikwembu xa wena kumbe hi ku nga yingisi muavanyisi, munhu yoloye u fanele a fa; u fanele u susa swo biha hinkwaswo eIsrayele.
13  Vanhu hinkwavo va ta swi twa kutani va chava, va nge he tlheli va tikukumuxa.
14  “Loko u hetelela u fika etikweni leri Yehovha Xikwembu xa wena a ku nyikaka rona, naswona u ri tekile, u tshama eka rona, kutani u te, ‘Inge ndzi tivekela hosi ehenhla ka mina ku fana ni matiko hinkwawo lawa ma ndzi rhendzeleke’;
15  hakunene u fanele u tivekela hosi leyi Yehovha Xikwembu xa wena a nga ta ku hlawulela yona. U fanele u veka ehenhla ka wena hosi leyi humaka exikarhi ka vamakwenu. A wu nge pfumeleriwi ku veka ehenhla ka wena munhu wumbe la nga riki makwenu.
16  Ntsena a nga fanelanga a tiengetelela tihanci kumbe a endla leswaku vanhu va tlhelela aEgipta ku endlela leswaku a engetela tihanci; kasi Yehovha u mi byerile a ku, ‘Mi nga pfuki mi tlhela hi ndlela leyi.’
17  Nakambe a nga tiandziseli vavasati, leswaku mbilu yakwe yi nga hambuki; kumbe a tiengetelela swinene silivhere ni nsuku.
18  Kutaku loko a tshama exiluvelweni xa mfumo wakwe, yena u fanele a titsalela buku, kopi ya nawu eka lowu wu languteriwaka hi vaprista, ku nga Valevhi.
19  “Yi fanele yi tshama na yena, naswona u fanele a yi hlaya masiku hinkwawo ya vutomi byakwe, ku endlela leswaku a dyondza ku chava Yehovha Xikwembu xakwe, leswaku a hlayisa marito hinkwawo ya nawu lowu ni swileriso leswi, a swi endla;
20  leswaku mbilu yakwe yi nga titlakuseli ehenhla ka vamakwavo nileswaku a nga hambuki exilerisweni a ya exineneni kumbe eximatsini, ku endlela leswaku a lehisa masiku yakwe emfun’weni wakwe, yena ni vana vakwe exikarhi ka Israyele.
9  “Oho, Israyele, yingisa, namuntlha u pela Yordani ku ya nghena u hlongola matiko lama nga makulu ni lama nga ni matimba ku ku tlula, miti leyikulu ni leyi tiyisiweke ku ya fika ematilweni,
2  vanhu vo tala ni vo leha, vana va Vaanaka, lava u va tiveke ni lava u tweke ku vuriwa leswi malunghana na vona, ‘I mani la nga tiyelaka vana va Anaka?’
3  U swi tiva kahle leswaku namuntlha Yehovha Xikwembu xa wena u pela emahlweni ka wena. Yena i ndzilo lowu herisaka. U ta va lovisa, naswona yena u ta va hlula emahlweni ka wena; u fanele u va hlongola u va lovisa hi ku hatlisa, hilaha Yehovha a ku byeleke hakona.
4  “U nga tshuki u vula embilwini ya wena loko Yehovha Xikwembu xa wena a va hlongola u ku, ‘Yehovha u ndzi tise leswaku ndzi ta teka tiko leri hikwalaho ka ku lulama ka mina,’ kasi Yehovha u hlongola matiko lawa emahlweni ka wena hikwalaho ka vuhomboloki bya wona.
5  Tiko leri a wu ri teki hikwalaho ka ku tshembeka ka wena kumbe hikwalaho ka vunene bya mbilu ya wena; entiyisweni, Yehovha Xikwembu xa wena u hlongola matiko lawa emahlweni ka wena hikwalaho ka vuhomboloki bya wona, ku endlela leswaku Yehovha a hetisisa rito leri a ri hlambanyeleke vatata wa wena Abrahama, Isaka na Yakobe.
6  U fanele u swi tiva leswaku Yehovha Xikwembu xa wena a nga ku nyiki tiko leri lerinene leswaku u ri teka hikwalaho ka ku lulama ka wena; hikuva mi vanhu va tinhamu to sihalala.
7  “Tsundzukani: Mi nga tshuki mi rivala ndlela leyi mi hlundzukiseke Yehovha Xikwembu xa n’wina ha yona emananga. Ku sukela siku leri mi humeke ha rona etikweni ra Egipta ku fikela loko mi fika endhawini leyi, n’wina mi kombise ku xandzukela Yehovha hi ku tikhoma ka n’wina.
8  Hambi ku ri eHorebe mi endle leswaku Yehovha a hlundzuka lerova Yehovha a mi hlundzukela ku fikela laha a mi loviseke.
9  Loko ndzi tlhandlukele entshaveni ndzi ya amukela swiphepherhele swa maribye, swiphepherhele swa ntwanano lowu Yehovha a wu endleke na n’wina, kutani ndzi hambete ndzi tshama entshaveni masiku ya 40 ni vusiku bya 40, (a ndzi dyanga xinkwa kumbe ku nwa mati,)
10  hiloko Yehovha a ndzi nyika swiphepherhele swimbirhi swa ribye, leswi tsariweke hi ritiho ra Xikwembu; naswona eka swona a ku ri ni marito hinkwawo lawa Yehovha a mi byeleke wona entshaveni a ri exikarhi ka ndzilo hi siku ra nhlengeletano.
11  Kutani eku heleni ka masiku ya 40 ni vusiku bya 40, Yehovha a ndzi nyika swiphepherhele swimbirhi swa ribye, swiphepherhele swa ntwanano;
12  Yehovha a ya emahlweni a ndzi byela a ku, ‘Suka u yima, rhelela u suka laha hi ku hatlisa, hikuva vanhu lava u va humeseke aEgipta va onhile. Hi ku hatlisa va hambukile endleleni leyi ndzi va leriseke yona. Va tiendlele xifaniso lexi n’okisiweke.’
13  Yehovha a ya emahlweni a ndzi byela a ku, ‘Ndzi vone vanhu lava, kutani waswivo, i vanhu va tinhamu to sihalala.
14  Ndzi tshike leswaku ndzi ta va lovisa, ndzi sula vito ra vona ehansi ka matilo, kutani ndzi ku endla tiko leri nga ni matimba naswona leri nga ni vanhu vo tala ku va tlula.’
15  “Endzhaku ka sweswo ndzi hundzulukile ndzi rhelela ku suka entshaveni, ntshava yi ri karhi yi pfurha ndzilo; naswona swiphepherhele swimbirhi swa ntwanano a swi ri emavokweni ya mina.
16  Kutani ndzi languta, n’wina a mi dyohele Yehovha Xikwembu xa n’wina! A mi tiendlele rhole leri n’okisiweke. Hi ku hatlisa a mi hambukile endleleni leyi Yehovha a mi leriseke yona.
17  Hiloko ndzi teka swiphepherhele swimbirhi ndzi swi lahlela ehansi, ndzi swi faya ematihlweni ya n’wina.
18  Kutani ndzi tiwisela emahlweni ka Yehovha ku fana ni le ku sunguleni, masiku ya 40 ni vusiku bya 40. A ndzi dyanga xinkwa kumbe ku nwa mati, hikwalaho ka xidyoho xa n’wina lexi mi xi endleke hi ku endla swo biha ematihlweni ya Yehovha leswaku mi n’wi hlundzukisa.
19  Hikuva a ndzi chava hikwalaho ka ku hlundzuka lokukulu loku Yehovha a a mi hlundzukele hakona ku fikela laha a a lava ku mi lovisa. Hambiswiritano, Yehovha u tlhele a ndzi yingisa hi nkarhi wolowo.
20  “Na Aroni, Yehovha u n’wi hlundzukele ngopfu ku fikela laha a a lava ku n’wi dlaya; kambe ndzi tlhele ndzi kombelela Aroni hi nkarhi wolowo.
21  Kutani xidyoho xa n’wina lexi mi xi endleke, ku nga rhole, ndzi ri teke ndzi ri hisa hi ndzilo ni ku ri pfotlosa, ndzi ri sila swinene kukondza ri hundzuka mapa ri fana ni ntshuri; endzhaku ka sweswo ndzi chele mapa ya rona exinambyaneni lexi a xi rhelela xi huma entshaveni.
22  “Ku tlula kwalaho, eTabera, eMassa ni le Kibiroti-hatavha, mi tikombise mi ri lava hlundzukisaka Yehovha.
23  Kutani loko Yehovha a mi rhumela eKadexi-baniya a ku, ‘Tlhandlukani mi ya teka tiko leri kunene ndzi nga ta mi nyika rona,’ hiloko mi tikhoma hi ndlela ya ku xandzukela xileriso xa Yehovha Xikwembu xa n’wina, naswona a mi vanga ni ripfumelo eka yena, a mi ri yingisanga rito rakwe.
24  Mi tikombise mi ri lava xandzukelaka Yehovha hi mukhuva wa n’wina ku sukela siku leri ndzi mi tiveke ha rona.
25  “Kutani ndzi tiwisela emahlweni ka Yehovha masiku ya 40 ni vusiku bya 40, hikuva ndzi tiwisele hi ndlela yoleyo ehansi hikwalaho ka leswi Yehovha a vulavuleke hi ku mi lovisa.
26  Hiloko ndzi sungula ku mi kombelela eka Yehovha ndzi ku, ‘Oho, Yehovha, Hosi leyi Lawulaka, u nga lovisi vanhu va wena, hambi ku ri ndzhaka ya wena, leyi u yi kutsuleke hi vukulu bya wena, leyi u yi humeseke aEgipta hi voko ra matimba.
27  Tsundzuka malandza ya wena Abrahama, Isaka na Yakobe. U nga hundzuluxeli xikandza xa wena eku nonon’hweni ka vanhu lava ni le ku hombolokeni ka vona ni le xidyohweni xa vona,
28  u chava leswaku tiko leri u hi humeseke eka rona ri nga vula ri ku: “Hikwalaho ka leswi Yehovha a nga swi kotangiki ku va fikisa etikweni leri a va tshembiseke rona, ni hikwalaho ka leswi a va vengeke, u va humesile leswaku a ta va dlayela emananga.”
29  Na vona i vanhu va wena ni ndzhaka ya wena leyi u yi humeseke hi matimba ya wena lamakulu ni hi voko ra wena leri tshambulutiweke.’
28  “Kutaku loko u yingisa rito ra Yehovha Xikwembu xa wena hakunene, hi ku xiya ku endla swileriso swakwe hinkwaswo leswi ndzi ku lerisaka swona namuntlha, Yehovha Xikwembu xa wena u ta ku tlakusa u va ehenhla ka matiko hinkwawo ya misava.
2  Kutani mikateko leyi hinkwayo yi ta ta ehenhla ka wena, yi va ya wena, hikuva u hambeta u yingisa rito ra Yehovha Xikwembu xa wena:
3  “U ta katekisiwa emutini, u ta katekisiwa ensin’wini.
4  “Mbhandzu wa khwiri ra wena wu ta katekisiwa ni mbhandzu wa misava ya wena ni mbhandzu wa xifuwo xa wena, rhole ra tihomu ta wena ni swinyimpfana swa ntlhambi wa wena wa tinyimpfu.
5  “Xirhundzu xa wena xi ta katekisiwa, ni swo pfuvela eka swona swa wena.
6  “U ta katekisiwa loko u nghena, u ta katekisiwa niloko u huma.
7  “Yehovha u ta endla valala va wena lava va ku pfukelaka leswaku va hluriwa emahlweni ka wena. Va ta huma va ta hi ndlela yin’we ku ta lwa na wena, kambe va ta baleka emahlweni ka wena hi tindlela ta nkombo.
8  Yehovha u ta katekisa vuhlayiselo bya wena bya nhundzu, ni ntirho wun’wana ni wun’wana lowu u wu endlaka, kunene u ta ku katekisa etikweni leri Yehovha Xikwembu xa wena a ku nyikaka rona.
9  Yehovha u ta ku simeka u va tiko ro kwetsima eka yena, hilaha a ku hlambanyeleke hakona, hikuva u ya emahlweni u hlayisa swileriso swa Yehovha Xikwembu xa wena, naswona u fambe etindleleni takwe.
10  Vanhu hinkwavo va misava va fanele va swi vona leswaku vito ra Yehovha ri vitaniwile ehenhla ka wena, hakunene va ta ku chava.
11  “Yehovha u ta tlhela a endla leswaku u humelela swinene embhandzwini wa khwiri ra wena ni le mbhandzwini wa swifuwo wa wena ni le mihandzwini ya misava ya wena, emisaveni leyi Yehovha a yi hlambanyeleke vatata wa wena ku ku nyika yona.
12  Yehovha u ta ku pfulela xitlati xakwe lexinene, ku nga matilo, leswaku a ku nyika mpfula etikweni ra wena hi nguva ya yona ni ku katekisa xiendlo xin’wana ni xin’wana xa voko ra wena; kunene u ta lombisa ematikweni yo tala kasi wena a wu nge lombi.
13  Hakunene Yehovha u ta ku veka enhlokweni ku nga ri encileni; u fanele u va ehenhla ntsena, a wu nge vi ehansi, hikuva u hambeta u yingisa swileriso swa Yehovha Xikwembu xa wena, leswi ndzi ku lerisaka swona namuntlha leswaku u swi hlayisa u tlhela u swi endla.
14  U nga tshuki u hambuka emaritweni hinkwawo lawa ndzi ku lerisaka wona namuntlha, u ya exineneni kumbe eximatsini, u landzela swikwembu swin’wana leswaku u swi tirhela.
15  “Kutaku loko u nga yingisi rito ra Yehovha Xikwembu xa wena hi ku khathalela ku endla swileriso hinkwaswo ni milawu leyi ndzi ku lerisaka yona namuntlha, mindzhukano leyi hinkwayo yi fanele yi ta ehenhla ka wena yi ku rhangela:
16  “U ta rhukaniwa emutini, u ta rhukaniwa ensin’wini.
17  “Xirhundzu xa wena xi ta rhukaniwa, ni swo pfuvela eka swona swa wena.
18  “Ku ta rhukaniwa mbhandzu wa khwiri ra wena ni mihandzu ya misava ya wena, rhole ra tihomu ta wena ni swinyimpfana swa ntlhambi wa wena wa tinyimpfu.
19  “U ta rhukaniwa loko u nghena, u ta rhukaniwa niloko u huma.
20  “Yehovha u ta rhumela ndzhukano ehenhla ka wena, ku pfilunganyeka ni ku tshinyiwa entirhweni wun’wana ni wun’wana wa wena lowu u ringetaka ku wu hetisisa, ku fikela loko u lovisiwile naswona u lovile hi ku hatlisa hikwalaho ka vubihi bya mahanyelo ya wena, hikuva u ndzi fularhelile.
21  Yehovha u ta endla leswaku ntungu wu ku namarhela ku fikela loko a ku lovisile emisaveni leyi u nghenaka eka yona ku yi teka.
22  Yehovha u ta ku ba hi rifuva, ku hisa ka miri, ndzhumbelo, ku hisa loku yelanaka ni ku hisa ka miri, banga, dyandza ni mfurho, kunene swi ta ku hlongorisa kukondza mi hela.
23  Xibakabaka xa wena lexi nga ehenhla ka nhloko ya wena na xona xi fanele xi va koporo, misava leyi nga ehansi ka wena yi va nsimbi.
24  Yehovha u ta nyika mapa ni ritshuri swi va mpfula etikweni ra wena. Swi ta rhelela ehenhla ka wena swi huma ematilweni, ku fikela loko u lovisiwile.
25  Yehovha u ta endla leswaku u hluriwa emahlweni ka valala va wena. U ta huma hi ndlela yin’we ku ya lwa na vona kambe u ta baleka hi tindlela ta nkombo emahlweni ka vona; u fanele u va nchumu lowu chavisaka eka mimfumo hinkwayo ya misava.
26  Ntsumbu wa wena wu fanele wu va swakudya swa xivumbiwa xin’wana ni xin’wana lexi hahaka xa matilo ni swa xiharhi xa nhova, ku nga ri na loyi a swi chavisaka.
27  “Yehovha u ta ku ba hi rhumba ra Egipta, mpfimbo wa xiheta-mavele, rikhwekhwe ni swirhumbana swa nhlonge, leswi u nga ta ka u nga holi eka swona.
28  Yehovha u ta ku ba hi ku penga ni vubofu ni ku pfilunganyeka ka mbilu.
29  Hakunene u ta va la ambambelaka ninhlikanhi, hilaha la feke mahlo a ambambelaka hakona emunyameni, u nge swi koti ku humelerisa tindlela ta wena; u fanele u va la dyeleriwaka ntsena nkarhi hinkwawo ni la kanganyisiwaka, ku nga ri na loyi a ku ponisaka.
30  U ta tshembisa wansati, kambe wanuna un’wana u ta n’wi pfinya. U ta aka yindlu, kambe a wu nge tshami eka yona. U ta rima nsimu ya vhinya, kambe a wu nge yi tirhisi.
31  Nkunzi ya wena yi ta tlhaviwa kwalaho emahlweni ka mahlo ya wena—kambe u nge dyi nyama ya yona. Mbhongolo ya wena yi ta tekiwa hi vukanganyisi emahlweni ka xikandza xa wena—kambe a yi nge tlheleli eka wena. Nyimpfu ya wena yi ta nyikiwa valala va wena—kambe u nge vi na muponisi.
32  Vana va wena va majaha ni va vanhwanyana va ta nyikiwa vanhu van’wana naswona mahlo ya wena ma ta languta ni ku va navela nkarhi hinkwawo—kambe mavoko ya wena ma ta va ma nga ri na matimba.
33  Mihandzu ya misava ya wena ni ntshovelo wa wena hinkwawo, swi ta dyiwa hi vanhu lava u nga va tivangiki; u fanele u va la dyeleriwaka ni la pfotlosiwaka nkarhi hinkwawo.
34  Kunene u ta pengisiwa hi leswi u nga ta swi vona hi mahlo ya wena.
35  “Yehovha u ta ku ba hi rhumba leri nga ni khombo ematsolweni hamambirhi ni le milengeni hayimbirhi, leswi u nga ta ka u nga holi eka swona, ku sukela enkondzweni wa wena ku ya ethavathaveni ya wena.
36  Yehovha u ta ku fambisa ni hosi leyi u nga ta va u yi vekile ehenhla ka wena, a ku yisa etikweni leri u nga ri tivangiki, hambi ku ri wena kumbe vatata wa wena; kwalaho u ta boheka ku tirhela swikwembu swin’wana leswi endliweke hi ntsandza ni ribye.
37  U fanele u va nchumu lowu hlamarisaka ni xihlekulo ni ndzhukano exikarhi ka vanhu hinkwavo lava Yehovha a nga ta ku yisa eka vona.
38  “U ta huma u ya ensin’wini ni mbewu yo tala, kambe u ta hlengeleta switsongo, hikuva njiya yi ta swi lovisa.
39  U ta rima nsimu ya vhinya, kunene u yi hlakulela, kambe u nge nwi vhinyo naswona u nge hlengeleti nchumu, hikuva xivungwana xi ta yi dya.
40  U ta va ni mirhi ya mutlhwari endhawini ya wena hinkwayo, kambe u nge toli mafurha, hikuva mitlhwari ya wena yi ta hohloka.
41  U ta veleka vana va majaha ni va vanhwanyana, kambe a va nge tshami va ri va wena, hikuva va ta ya evukhumbini.
42  Mirhi ya wena hinkwayo ni mihandzu ya misava ya wena, swi ta va swa switsotswana leswi hahaka.
43  Muluveri la nga exikarhi ka wena u ta hambeta a tlakukela ehenhla ka wena swinene, kasi wena—u ya ehansi swinene.
44  U ta ku lomba, kasi wena—u nge n’wi lombi. U ta va nhloko, kasi wena—u ta va ncila.
45  “Kunene ndzhukano lo-​wu hinkwawo wu ta ta ehenhla ka wena, wu ku hlongorisa wu ku kuma ku fikela loko u lovisiwile, hikuva a wu ri yingisanga rito ra Yehovha Xikwembu xa wena hi ku hlayisa swileriso swakwe ni milawu yakwe leyi a ku leriseke yona.
46  Wu ta tshama wu ri eka wena ni le ka vana va wena, wu va xikombiso ni xihlamariso, hilaha ku nga riki na makumu,
47  hikwalaho ka leswi u nga n’wi tirhelangiki Yehovha Xikwembu xa wena hi ntsako ni hi mbilu leyi tsakeke hikwalaho ka ku tala ka swilo hinkwaswo.
48  U ta boheka ku tirhela valala va wena, lava Yehovha a nga ta va rhumela ku lwa na wena hi ndlala, hi torha ni hi vuhava ni ku lava swilo hinkwaswo; kunene u ta veka joko ra nsimbi enhan’wini ya wena ku fikela loko a ku lovisile.
49  “Yehovha u ta ku yimisela tiko ra le kule swinene leswaku ri lwa na wena, ri suka emakumu ya misava, hilaha gama ri bvanyangetaka hakona, tiko leri u nga ta ka u nga ri twisisi ririmi ra rona,
50  tiko ra nghohe leyi nga ni tihanyi, leri nga ta ka ri nga hlawuli munhu la kuleke kumbe ri tsakela jaha.
51  Kunene va ta dya mbhandzu wa swifuwo swa wena ni mihandzu ya misava ya wena ku fikela loko u lovisiwile, a va nge ku siyeli mavele, vhinyo leyintshwa kumbe mafurha, a va nge ku siyeli rhole kumbe vana va ntlhambi wa wena wa tinyimpfu ku fikela loko va ku lovisile.
52  Hakunene va ta ku rhendzela etinyangweni ta wena hinkwato kukondza marhangu ya wena lama tlakukeke, lama tiyisiweke, lawa u tshembeleke eka wona ma wa etikweni ra wena hinkwaro, ina, kunene va ta ku rhendzela etinyangweni ta wena hinkwato etikweni ra wena hinkwaro, leri Yehovha Xikwembu xa wena a ku nyikeke rona.
53  Kutani u ta boheka ku dya mbhandzu wa khwiri ra wena, nyama ya vana va wena va majaha ni va vanhwanyana, lava Yehovha Xikwembu xa wena a ku nyikeke vona, hikwalaho ka ku nonon’hwa ni maxangu lawa nala wa wena a nga ta ku sivelela ha wona.
54  “Loko ku ri munhu wo olova swinene ni la tisasekisaka exikarhi ka n’wina, tihlo rakwe ri ta navela ku endla leswo biha eka makwavo ni le ka nsati wakwe la rhandzekaka ni le ka vana vakwe lava a nga sala na vona,
55  leswaku a nga nyiki ni un’we wa vona, nyama yin’wana ni yin’wana ya vana vakwe leswaku a yi dya, hikuva a nga ha ri na nchumu nikatsongo lowu wu n’wi saleleke hikwalaho ka ku nonon’hwa ni maxangu lawa nala wa wena a nga ta va a ku sivelele ha swona etinyangweni ta wena hinkwato.
56  Loko ku ri wansati wo olova ni la tisasekisaka exikarhi ka n’wina, la nga si tshamaka a ringeta ku veka nkondzo wakwe ehenhla ka misava hikwalaho ka mukhuva wa ku tisasekisa ni hikwalaho ka ku olova, tihlo rakwe ri ta navela ku endla leswo biha eka nuna wakwe la rhandzekaka ni le ka n’wana wakwe wa jaha ni wa nhwanyana,
57  hambi ku ri eka n’wana wakwe la ha ku velekiwaka, la humaka exikarhi ka milenge yakwe ni le ka vana vakwe lava a va tswaleke, hikuva u ta va dyela exihundleni hikwalaho ka ku kayivela swilo hinkwaswo, hikwalaho ka ku nonon’hwa ni maxangu lawa nala wa wena a nga ta ku sivelela ha swona etinyangweni ta wena.
58  “Loko u nga hisekeli ku hetisisa marito hinkwawo ya nawu lowu, lama tsariweke ebukwini leyi, leswaku u chava ku vangama loku, ni ku chaviseka ka vito leri, hambi ku ri Yehovha Xikwembu xa wena,
59  kunene Yehovha na yena u ta endla leswaku makhombo ya wena ni makhombo ya vana va wena ma va lamakulu hilaha ku hlawulekeke, makhombo lamakulu ni makhombo lama tshamaka hilaha ku nga riki na makumu, vuvabyi lebyi nga ni khombo ni lebyi tshamaka hilaha ku nga riki na makumu.
60  Hakunene u ta ku vuyisela swifo hinkwaswo swa le Egipta leswi u swi chaveke eku sunguleni, kunene swi ta ku namarhela.
61  Nakambe, vuvabyi byin’wana ni byin’wana ni khombo rin’wana ni rin’wana leswi nga tsariwangiki ebukwini leyi ya nawu, Yehovha u ta swi tisa ehenhla ka wena ku fikela loko u lovisiwile.
62  Hakunene mi ta sala mi nga ri vangani hi nhlayo, hambileswi mi fanaka ni tinyeleti ta matilo hi vunyingi, hikuva a mi ri yingisanga rito ra Yehovha Xikwembu xa n’wina.
63  “Kutani hilaha Yehovha a tsakeleke ku mi endla leswinene ni ku mi andzisa hakona, hikwalaho Yehovha u ta tsakela ku mi lovisa ni ku mi herisa; mi ta namurhutiwa emisaveni ya n’wina leyi mi yaka ku ya yi teka.
64  “Yehovha u ta ku hangalasa exikarhi ka vanhu, ku suka emakumu man’wana ya misava ku ya emakumu man’wana ya misava, kwalaho u ta tirhela swikwembu swin’wana leswi u nga swi tivangiki, hambi ku ri wena kumbe vatata wa wena, leswi endliweke hi ntsandza ni ribye.
65  A wu nge humuli exikarhi ka matiko wolawo, kumbe u kuma ndhawu yo wisisa nkondzo wa wena eka yona; kunene kwalaho Yehovha u ta ku nyika mbilu leyi chavaka ni mahlo lama tsandzekaka ku vona ni moya-xiviri lowu nga ni gome.
66  Kunene u ta va ekhombyeni lerikulu ra vutomi bya wena, naswona u ta chava nivusiku ni ninhlikanhi, a wu nge tiyiseki hi vutomi bya wena.
67  Nimixo u ta vula u ku, ‘Loko a ko va madyambu,’ kasi nimadyambu u ta vula u ku, ‘Loko a ko va nimixo,’ hikwalaho ka ku chava ka mbilu ya wena loku u nga ta va u ri na kona ni hikwalaho ka leswi mahlo ya wena ma nga ta swi vona.
68  Kunene Yehovha u ta mi tlherisela aEgipta hi swikepe, hi ndlela leyi ndzi mi byeleke ha yona ndzi ku, ‘A mi nge he pfuki mi yi vonile nakambe,’ kutani mi ta boheka ku tixavisa kwalaho eka valala va n’wina mi va mahlonga ya xinuna ni malandza ya xisati, kambe ku ta va ku nga ri na muxavi.”
27  Muxe swin’we ni vakulukumba va Israyele va ya emahlweni va lerisa vanhu, va ku: “Mi fanele mi hlayisa xileriso xin’wana ni xin’wana lexi ndzi mi lerisaka xona namuntlha.
2  Kutaku esikwini leri mi nga ta pela Yordani ha rona, mi pelela etikweni leri Yehovha Xikwembu xa n’wina a mi nyikaka rona, mi fanele mi tiyimisela maribye lamakulu, mi wa chuchuta hi mhemba.
3  Loko mi perile, mi fanele mi tsala eka wona marito hinkwawo ya nawu lowu, leswaku mi nghena etikweni leri Yehovha Xikwembu xa n’wina a mi nyikaka rona, tiko leri khulukaka ntswamba ni vulombe, hilaha Yehovha Xikwembu xa vatata wa n’wina xi mi byeleke hakona.
4  Kutaku loko mi pele Yordani, mi fanele mi yimisa maribye lawa, hilaha ndzi mi lerisaka hakona namuntlha eNtshaveni ya Ebali, mi fanele mi wa chuchuta hi mhemba.
5  Mi fanele ku tlhela mi akela Yehovha Xikwembu xa n’wina alitari kwalaho, alitari ya maribye. Mi nga tshuki mi tlakusa xitirhisiwa xa nsimbi ehenhla ka wona.
6  Mi ta aka alitari ya Yehovha Xikwembu xa n’wina hi maribye lama heleleke, mi fanele mi humesela Yehovha Xikwembu xa n’wina magandzelo yo hisiwa ehenhla ka yona.
7  Mi fanele mi endla switlhavelo swa xinakulobye mi swi dyela kona, mi fanele mi tsaka emahlweni ka Yehovha Xikwembu xa n’wina.
8  Mi fanele mi tsala marito hinkwawo ya nawu lowu emaribyeni, ma vonaka kahle.”
9  Kutani Muxe ni vaprista, Valevhi, va byela tiko hinkwaro ra Israyele va ku: “Miyela u yingisa, Wena Israyele. Esikwini leri, u va tiko ra Yehovha Xikwembu xa wena.
10  U fanele u yingisa rito ra Yehovha Xikwembu xa wena, u hetisisa milawu yakwe ni swileriso swakwe leswi ndzi ku lerisaka swona namuntlha.”
11  Muxe a ya emahlweni a lerisa vanhu esikwini rero, a ku:
12  “Lava va landzelaka hi vona lava nga ta yima va katekisa vanhu eNtshaveni ya Gerizimu loko mi ta va mi pele Yordani: Simiyoni, Levhi, Yuda, Isakara, Yosefa na Benjamini.
13  Kutani lava va landzelaka hi vona lava nga ta yimela ndzhukano eNtshaveni ya Ebali: Ruveni, Gadi, Axere, Zebuloni, Dani na Neftali.
14  Valevhi va fanele va hlamula hi marito lama tlakukeke eka munhu un’wana ni un’wana wa Israyele:
15  “‘A ku rhukaniwe munhu la endlaka xifaniso lexi vatliweke kumbe xifaniso lexi n’okisiweke, nchumu lowu nyenyetsaka eka Yehovha, ntirho wa mavoko ya munhu la tirhaka hi ntsandza ni nsimbi, munhu la swi vekeke endhawini leyi fihlekeke.’ (Vanhu hinkwavo va fanele va hlamula va ku, ‘Amen!’)
16  “‘A ku rhukaniwe munhu la hlekulaka tata wakwe kumbe mana wakwe.’ (Vanhu hinkwavo va fanele va ku, ‘Amen!’)
17  “‘A ku rhukaniwe munhu la tlhentlhisaka ndzilakana wa munhu-kulobye.’ (Vanhu hinkwavo va fanele va ku, ‘Amen!’)
18  “‘A ku rhukaniwe munhu la hambukisaka la feke mahlo endleleni.’ (Vanhu hinkwavo va fanele va ku, ‘Amen!’)
19  “‘A ku rhukaniwe munhu la soholotaka vuavanyisi bya muluveri, bya n’wana la nga riki na tatana ni bya noni.’ (Vanhu hinkwavo va fanele va ku, ‘Amen!’)
20  “‘A ku rhukaniwe munhu la etlelaka ni nsati wa tata wakwe, hikuva u funungule nguvu ya tata wakwe.’ (Vanhu hinkwavo va fanele va ku, ‘Amen!’)
21  “‘A ku rhukaniwe munhu la etlelaka ni xiharhi xin’wana ni xin’wana.’ (Vanhu hinkwavo va fanele va ku, ‘Amen!’)
22  “‘A ku rhukaniwe munhu la etlelaka ni makwavo wa xisati, n’wana wa tata wakwe kumbe wa mana wakwe.’ (Vanhu hinkwavo va fanele va ku, ‘Amen!’)
23  “‘A ku rhukaniwe munhu la etlelaka ni n’wingi wakwe.’ (Vanhu hinkwavo va fanele va ku, ‘Amen!’)
24  “‘A ku rhukaniwe munhu la baka munhu-kulobye a n’wi dlaya a ri endhawini leyi fihlekeke.’ (Vanhu hinkwavo va fanele va ku, ‘Amen!’)
25  “‘A ku rhukaniwe munhu la amukelaka xifumbarheriso leswaku a ba moya-xiviri a wu dlaya kasi i ngati leyi nga riki na nandzu.’ (Vanhu hinkwavo va fanele va ku, ‘Amen!’)
26  “‘A ku rhukaniwe munhu la nga ta ka a nga ma tirhisi marito ya nawu lowu, a tshika ku ma endla.’ (Vanhu hinkwavo va fanele va ku, ‘Amen!’)
7  “Loko eku heteleleni Yehovha Xikwembu xa wena a ku tisa etikweni leri u yaka eka rona ku ya ri teka, u ta tlhela a susa matiko lama nga ni vanhu vo tala emahlweni ka wena, Vaheti, Vagirgaxa, Vaamori, Vakanana, Vaperezi, Vahivhi ni Vayebusi, matiko ya nkombo lama nga ni vanhu vo tala, lama nga ni matimba ku ku tlula.
2  Kunene Yehovha Xikwembu xa wena u ta ma tshikela eka wena, wena u fanele u ma hlula. Hakunene u fanele u ma nyikela endzovisweni. U nga tshuki u endla ntwanano na wona kumbe u va ni tintswalo eka wona.
3  U nga tshuki u endla ntwanano wa ku tekelana na wona. U nga tshuki u nyika n’wana wa wena wa nhwanyana eka n’wana wakwe wa jaha, naswona n’wana wakwe wa nhwanyana u nga tshuki u n’wi tekela n’wana wa wena wa jaha.
4  Hikuva yena u ta hambukisa n’wana wa wena wa jaha, a nga ha ndzi landzeli, kunene va ta tirhela swikwembu swin’wana; kutani ku hlundzuka ka Yehovha ku ta va kukulu ehenhla ka n’wina, kunene u ta mi lovisa hi ku hatlisa.
5  “Hi tlhelo lerin’wana, mi ta ma endla leswi: Mi ta hirimuxa tialitari ta wona ni tinsika ta wona to kwetsima mi ta ti tshova, ni timhandzi ta wona to kwetsima mi ta ti tsema, ni swifaniso swa wona leswi vatliweke mi ta swi hisa hi ndzilo.
6  Hikuva mi vanhu vo kwetsima eka Yehovha Xikwembu xa n’wina. Hi n’wina mi hlawuriweke hi Yehovha Xikwembu xa n’wina leswaku mi va vanhu vakwe, ndzhaka yo hlawuleka exikarhi ka vanhu hinkwavo lava va nga evuandlalweni bya misava.
7  “A ku nga ri hikwalaho ka ku va mi ri vanhu vo tala ku tlula vanhu hinkwavo leswi Yehovha a endleke xinakulobye na n’wina, lerova a mi hlawula, hikuva a mi ri nhlayo leyitsongo eka vanhu hinkwavo.
8  Kambe a ku ri hikwalaho ka leswi Yehovha a a mi rhandza, ni hikwalaho ka leswi a hlayiseke marito yakwe yo hlambanya lawa a ma hlambanyeleke vatata wa n’wina, leswi endleke leswaku Yehovha a mi humesa hi voko ra matimba, leswaku a ta mi kutsula endlwini ya mahlonga, evokweni ra Faro hosi ya Egipta.
9  Kutani mi swi tiva kahle leswaku Yehovha Xikwembu xa n’wina i Xikwembu xa ntiyiso, Xikwembu lexi tshembekaka, lexi hlayisaka ntwanano wa xona ni musa wa xona wa rirhandzu eka lava va xi rhandzaka ni lava va hlayisaka milawu ya xona ku ya eka xitukulwana xa vugidi,
10  kambe lexi tlheriselaka exikandzeni xa loyi a xi vengaka hi ku n’wi lovisa. A xi nge kanakani eka munhu loyi a xi vengaka; xi ta n’wi tlherisela exikandzeni xakwe.
11  Kutani u fanele u hlayisa nawu ni swileriso ni swiboho swa vuavanyisi leswi ndzi ku lerisaka swona namuntlha, u swi endla.
12  “Kutani hikwalaho ka leswi mi hambetaka mi yingisa swiboho leswi swa vuavanyisi naswona mi swi hlayisaka leswaku mi swi hetisisa, Yehovha Xikwembu xa n’wina u ta mi hlayisela ntwanano ni musa wa rirhandzu, leswi a swi hlambanyeleke vatata wa n’wina.
13  Kunene u ta mi rhandza a mi katekisa, a mi andzisa ni ku katekisa mbhandzu wa khwiri ra n’wina ni mbhandzu wa misava ya n’wina, mavele ya n’wina ni vhinyo ya n’wina leyintshwa ni mafurha ya n’wina, marhole ya tihomu ta n’wina ni swinyimpfana swa ntlhambi wa n’wina wa tinyimpfu, emisaveni leyi a yi hlambanyeleke ku yi nyika vatata wa n’wina.
14  Mi ta va lava katekisiweke ku tlula vanhu hinkwavo. Eka n’wina, a ku nge vi na waxinuna kumbe waxisati la nga riki na vana, hambi ku ri exikarhi ka swifuwo swa n’wina.
15  Kunene Yehovha u ta mi susela mavabyi hinkwawo; kutani loko ku ri swifo swo biha swa le Egipta leswi mi swi tiveke, a nge swi veki ehenhla ka n’wina, hakunene u ta swi veka ehenhla ka hinkwavo lava va mi vengaka.
16  Mi fanele mi herisa vanhu hinkwavo lava Yehovha Xikwembu xa n’wina a va nyikelaka eka n’wina. Tihlo ra n’wina ri nga tshuki ri va ni nsovo eka vona; mi nga tshuki mi tirhela swikwembu swa vona, hikuva sweswo ku ta va ntlhamu eka n’wina.
17  “Loko wo tshuka u ku embilwini ya wena, ‘Matiko lawa ma ni vanhu vo tala ku ndzi tlula. Xana ndzi ta swi kotisa ku yini ku ma hlongola?’
18  u nga tshuki u ma chava. Hakunene u fanele u swi tsundzuka leswi Yehovha Xikwembu xa wena a swi endleke eka Faro ni le ka Egipta hinkwaro,
19  ku tivonakarisa lokukulu loku mahlo ya wena ma ku voneke, ni swikombiso ni masingita ni voko ra matimba ni voko leri tshambulutiweke, leri Yehovha Xikwembu xa wena a ku humeseke ha rona. Hi yona ndlela leyi Yehovha Xikwembu xa wena a nga ta endla ha yona eka vanhu hinkwavo lava u va chavaka.
20  Kutani Yehovha Xikwembu xa wena u ta rhumela gome eka vona kukondza lava a va siyiwile va lova, lava a va titumbetile emahlweni ka n’wina.
21  U nga chavi hikwalaho ka vona, hikuva Yehovha Xikwembu xa wena u le xikarhi ka wena, i Xikwembu lexikulu naswona lexi chavisekaka.
22  “Kunene Yehovha Xikwembu xa wena u ta hlongola matiko lawa emahlweni ka wena hakatsongo-tsongo. U nge pfumeleriwi ku ma heta hi ku hatlisa, hi ku chava leswaku swivandzana swa nhova swi nga andza ku ku tlula.
23  Hakunene Yehovha Xikwembu xa wena u ta ma nyiketa eka wena kutani a ma hlula hi ku hlula lokukulu, ku fikela loko ma lovisiwa.
24  Kunene u ta nyiketa tihosi ta wona evokweni ra wena, u fanele u lovisa mavito ya tona ehansi ka matilo. A ku na munhu la nga ta yima ku lwa na wena, ku fikela loko u ma herisile.
25  Swifaniso leswi vatliweke swa swikwembu swa wona u fanele u swi hisa hi ndzilo. U nga tshuki u navela silivhere ni nsuku lowu nga ehenhla ka swona, kumbe kunene u titekela swona, leswaku swi nga ku yengi; hikuva i nchumu lowu nyenyetsaka eka Yehovha Xikwembu xa wena.
26  U nga tshuki u tisa nchumu lowu nyenyetsaka endlwini ya wena, kunene wena u va nchumu lowu nyikeriweke endzovisweni ku fana na wona. U fanele u wu nyenya hilaha ku heleleke naswona u wu venga hilaha ku heleleke, hikuva i nchumu lowu nyikeriweke endzovisweni.
34  Kutani Muxe a tlhandlukela eNtshaveni ya Nebo a suka etimbaleni ta le kwandzasini ra Mowabu, ehenhla ka Pisiga, leyi languteke tlhelo ra Yeriko. Yehovha a n’wi komba tiko hinkwaro, Giliyadi ku ya fika eDani,
2  na Neftali hinkwaro ni tiko ra Efrayimi na Manase ni tiko hinkwaro ra Yuda ku ya fika elwandle ra vupela-dyambu,
3  na Negebu ni Muganga, rivala ra Yeriko, muti wa mirhi ya micindzu ku ya fika eSowara.
4  Yehovha a ya emahlweni a ku eka yena: “Leri i tiko leri ndzi ri hlambanyeleke Abrahama, Isaka na Yakobe, ndzi ku, ‘Ndzi ta ri nyika mbewu ya wena.’ Ndzi endle leswaku u ri vona hi mahlo ya wena, hikuva a wu nge peleli kwalaho.”
5  Endzhaku ka sweswo Muxe nandza wa Yehovha a fela kwalaho etikweni ra Mowabu, hi ku lerisa ka Yehovha.
6  Kutani a n’wi lahla enkoveni, etikweni ra Mowabu emahlweni ka Beta-peyori, a ku na munhu la tivaka sirha rakwe ku fikela esikwini leri.
7  Muxe a a ri ni malembe ya 120 hi vukhale loko a fa. Mahlo yakwe a ma nga si tsana naswona ntamu wakwe lowukulu a wu nga si hela.
8  Vana va Israyele va rilela Muxe etimbaleni ta le kwandzasini ra Mowabu ku ringana masiku ya 30. Hi ku famba ka nkarhi masiku ya ku rila, ya nkarhi wa ku rilela Muxe ma hela.
9  Kutani Yoxuwa n’wana wa Nuni a a tele moya wa vutlhari, hikuva Muxe a a tlhandleke voko rakwe ehenhla ka yena; vana va Israyele va sungula ku n’wi yingisa naswona va endla hilaha Yehovha a a lerise Muxe hakona.
10  Kambe a ku si tshama ku va ni muprofeta eIsrayele la fanaka na Muxe, loyi Yehovha a n’wi tiveke va langutanile,
11  malunghana ni swikombiso hinkwaswo ni masingita leswi Yehovha a n’wi rhumeke leswaku a swi endla etikweni ra Egipta eka Faro ni malandza yakwe hinkwawo ni tiko rakwe hinkwaro,
12  ni voko hinkwaro ra matimba ni ku xiximeka hinkwako lokukulu ngopfu, loku Muxe a ku tirhiseke ematihlweni ya tiko hinkwaro ra Israyele.
23  “A ku na wanuna la tsheniweke hi ku fayiwa marhanga ya vununa kumbe hi ku tsemiwa xirho xa vununa la nga nghenaka enhlengeletanweni ya Yehovha.
2  “A ku na n’wana la tswaleriweke ehandle la nga nghenaka enhlengeletanweni ya Yehovha. Hambi ku ri exitukulwaneni xa vukhume, ku hava ni un’we wa ka vona la nga nghenaka evandlheni ra Yehovha.
3  “A ku na Muamone kumbe Mumowabu la nga nghenaka enhlengeletanweni ya Yehovha. Hambi ku ri exitukulwaneni xa vukhume, ku hava ni un’we eka vona la nga nghenaka evandlheni ra Yehovha, hilaha ku nga riki na makumu,
4  hikwalaho ka leswi va nga mi pfunangiki hi xinkwa ni mati endleleni loko mi huma aEgipta, hikuva va thole Balama n’wana wa Beyori, a suka ePetoro wa Mesopotamiya leswaku a mi rhuketela.
5  Yehovha Xikwembu xa wena a nga swi lavanga ku yingisa Balama; kambe Yehovha Xikwembu xa wena u hundzule ndzhukano wu va nkateko hikwalaho ka wena, hikuva Yehovha Xikwembu xa wena wa ku rhandza.
6  U nga tshuki u endla leswaku va va ni ku rhula nileswaku va humelela emasikwini hinkwawo ya wena, hilaha ku nga riki na makumu.
7  “U nga tshuki u nyenya Muedomu, hikuva i makwenu. “U nga tshuki u nyenya Muegipta, hikuva wena u ve muluveri etikweni rakwe.
8  Vana lava va nga velekeriwaka vona va ri xitukulwana xa vunharhu, va nga nghena enhlengeletanweni ya Yehovha.
9  “Loko wo tshuka u huma enxaxeni u ya lwa ni valala va wena, u fanele u tlhela u tihlayisa eka nchumu wun’wana ni wun’wana wo biha.
10  Loko ko tshuka ku va ni munhu la tshamaka a nga tenganga hikwalaho ka thyaka leri vaka kona nivusiku, u fanele a ya ehandle ka nxaxa. A nga tshuki a nghena exikarhi ka nxaxa.
11  Loko ri sungula ku mphumela, u ta hlamba hi mati, kutani eku peleni ka dyambu a nga nghena exikarhi ka nxaxa.
12  U fanele u va ni ndhawu leyi tumbeleke leyi u yi tirhisaka ehandle ka nxaxa, u fanele u huma u ya eka yona.
13  U fanele u va ni mhingu swin’we ni switirhisiwa swa wena, leswi u swi tirhisaka, kutaku loko u ntlutlama ehandle, u fanele u tlhela u cela khele hi yona, u hundzuluka u funengeta thyaka ra wena.
14  Hikuva Yehovha Xikwembu xa wena u famba-famba endzeni ka nxaxa wa wena leswaku a ku kutsula ni ku nyiketa valala va wena eka wena; nxaxa wa wena wu fanele wu kwetsima leswaku a nga voni nchumu lowu nga tengangiki, kunene a ku fularhela a nga ha fambisani na wena.
15  “U nga tshuki u nyiketa hlonga eka n’wini wa rona loko ri balekela eka wena ri suka eka n’wini wa rona.
16  Ri ta hambeta ri tshama na wena, endhawini yihi ni yihi leyi ri nga yi hlawulaka eka wun’wana wa miti ya wena, kun’wana ni kun’wana laha ri ku rhandzaka. U nga tshuki u ri khoma hi tihanyi.
17  “Ku hava nhwanyana ni un’we wa Israyele la nga ta va nghwavava ya le tempeleni, naswona munhu un’wana ni un’wana wa vana va Israyele a nga tshuki a va nghwavava ya le tempeleni.
18  U nga tshuki u tisa hakelo ya wansati wa nghwavava kumbe nxavo wa mbyana endlwini ya Yehovha Xikwembu xa wena yi va ya xitshembiso xihi ni xihi lexi hlambanyiweke, hikuva havumbirhi bya swona i nchumu lowu nyenyetsaka eka Yehovha Xikwembu xa wena.
19  “U nga tshuki u hakerisa makwenu ntswalo, ntswalo wa mali, ntswalo wa swakudya, ntswalo wa nchumu wun’wana ni wun’wana lowu munhu a nga hakerisaka ntswalo eka wona.
20  Munhu wumbe u nga ha n’wi hakerisa ntswalo, kambe makwenu u nga tshuki u n’wi hakerisa ntswalo; leswaku Yehovha Xikwembu xa wena a ku katekisa entirhweni wun’wana ni wun’wana wa wena etikweni leri u yaka ku ya ri teka.
21  “Loko wo tshuka u endla xitshembiso lexi hlambanyiweke eka Yehovha Xikwembu xa wena, u nga hlweli ku xi hetisisa, hikuva Yehovha Xikwembu xa wena u ta xi lava hakunene eka wena, kunene ku ta va xidyoho eka wena.
22  Kambe loko wo tshika ku endla xitshembiso lexi hlambanyiweke, a ku nge vi xidyoho eka wena.
23  U fanele u hlayisa marito ya nomu wa wena, naswona u fanele u endla hilaha u endleke xitshembiso lexi hlambanyiweke hakona eka Yehovha Xikwembu xa wena, xi va gandzelo ra ku tirhandzela leri u ri vuleke hi nomu wa wena.
24  “Loko wo tshuka u ya ensin’wini ya vhinya ya munhu-kuloni, u fanele u dya madiriva lama ringaneke ku enerisa moya-xiviri wa wena ntsena, kambe u nga tshuki u chela man’wana exikutswini xa wena.
25  “Loko wo tshuka u nghena etinhlangeni ta mavele ya munhu-kuloni, u fanele u kha ntsena min’oko leyi wupfeke hi voko ra wena, kambe u nga tshuki u tsema tinhlanga ta mavele ta munhu-kuloni hi rihwevo.
22  “Loko u vona nkunzi ya makwenu kumbe nyimpfu yakwe yi lahleka, u nga tshuki u swi tshika hi vomu. Hakunene u fanele u swi tlherisela eka makwenu.
2  Loko makwenu a nga ri ekusuhi na wena naswona u nga n’wi tivi, u fanele u xi tisa ekaya ra wena, endzeni ka yindlu ya wena, xi ta tshama na wena kukondza makwenu a xi lava. Kutani u fanele u xi tlherisela eka yena.
3  U ta endla sweswo hi mbhongolo yakwe, u ta endla sweswo ni hi nkhancu wakwe naswona u ta endla tano hi nchumu wun’wana ni wun’wana lowu lahlekeke wa makwenu, lowu wu n’wi lahlekeleke, lowu u wu kumaka. A wu nge pfumeleriwi ku wu tshika.
4  “Loko u vona mbhongolo ya makwenu kumbe nkunzi yakwe yi wa etlhelo ka gondzo, u nga tshuki u swi tshika hi vomu. Hakunene u fanele u n’wi pfuna a swi pfuxa.
5  “Xiambalo xa wanuna la tiyeke emirini xi nga tshuki xi ambariwa hi wansati, kumbe hambi ku ri wanuna la tiyeke emirini a nga tshuki a ambala nkhancu wa wansati; hikuva munhu un’wana ni un’wana la endlaka swilo leswi i nchumu lowu nyenyetsaka eka Yehovha Xikwembu xa wena.
6  “Loko xisaka xa nyenyana xo tshuka xi va emahlweni ka wena endleleni, emurhini wun’wana ni wun’wana kumbe emisaveni, xi ri ni mavondlo kumbe mandza, kutani mana wa kona a fukamele mavondlo kumbe mandza, u nga tshuki u teka mana wa kona ni vana vakwe.
7  Hakunene u fanele u fambisa mana wa kona, kambe u nga titekela vana; ku endlela leswaku swi ku fambela kahle, kunene u lehisa masiku ya wena.
8  “Loko wo tshuka u aka yindlu leyintshwa, u fanele u tlhela u endla guma elwangwini ra wena, leswaku u nga veki nandzu wa ngati ehenhla ka yindlu ya wena, hikuva munhu la waka a nga wa a ri ehenhla ka yona.
9  “U nga tshuki u byala mixaka yimbirhi ya timbewu ensin’wini ya wena ya vhinya, u chava leswaku ntshovelo hinkwawo wa timbewu leti u nga ti byalaka ni ntshovelo wa nsimu ya vhinya swi nga tekiwa swi yisiwa evukwetsimelweni.
10  “U nga tshuki u rima hi nkunzi leyi paniweke ni mbhongolo.
11  “U nga tshuki u ambala nchumu lowu pfanganiseke voya ni ntsembyana.
12  “U fanele u tiendlela makhaxa emakumu ya mune ya swiambalo leswi u tifunengetaka ha swona.
13  “Loko wanuna o tshuka a teka nsati kunene a tivana na yena ivi a n’wi venga,
14  kutani a n’wi hehle hi swiendlo swo biha naswona a tise vito ro biha ehenhla ka yena, a ku, ‘Loyi i wansati loyi ndzi n’wi tekeke, ndzi tshinele ekusuhi na yena, a ndzi byi kumanga vumbhoni bya vunhwana eka yena’;
15  tata wa nhwanyana ni mana wakwe va fanele va n’wi teka va humesa vumbhoni bya vunhwana bya nhwanyana loyi eka vakulukumba va muti enyangweni ya wona;
16  tata wa nhwanyana u fanele a byela vakulukumba a ku, ‘Wanuna loyi ndzi n’wi nyike n’wana wa mina a va nsati wa yena, kutani wa n’wi venga.
17  Sweswi u n’wi hehla hi swiendlo swo biha, u ri: “Ndzi kume leswaku n’wana wa wena a nga na vumbhoni bya vunhwana.” Kutani vumbhoni bya vunhwana bya n’wana wa mina hi lebyi.’ Va fanele va andlala nkhancu emahlweni ka vakulukumba va muti.
18  Kutani vakulukumba va muti va fanele va teka wanuna loyi va n’wi laya.
19  Va fanele va n’wi rihisa tixikele ta silivhere ta 100, va ti nyika tata wa nhwanyana, hikuva u tise vito ro biha ehenhla ka nhwana wa Israyele; naswona u ta hambeta a va nsati wakwe. A nge pfumeleriwi ku n’wi tshika masiku yakwe hinkwawo.
20  “Hambiswiritano, loko nchumu lowu wu ri ntiyiso, ku nga kumiwanga vumbhoni bya vunhwana eka nhwanyana loyi,
21  va fanele va humesela nhwanyana loyi enyangweni ya yindlu ya tata wakwe, vavanuna va muti wa ka vona va fanele va n’wi khandla hi maribye, u fanele a fa, hikuva u endle vuphukuphuku lebyi nyumisaka eIsrayele hi ku endla vunghwavava endlwini ya tata wakwe. Hikwalaho u fanele u susa swo biha exikarhi ka wena.
22  “Loko wanuna o tshuka a kumiwa a etlele ni wansati la nga ni n’wini, havambirhi va fanele va fa swin’we, wanuna la etleleke ni wansati swin’we ni wansati wa kona. Hikwalaho u fanele u susa swo biha eIsrayele.
23  “Loko ko tshuka ku va ni nhwana la tshembisiweke hi wanuna, kunene wanuna a n’wi kuma emutini a etlela na yena,
24  mi fanele mi va humesa havambirhi enyangweni ya muti wolowo mi va khandla hi maribye, va fanele va fa, nhwanyana u ta fela ku va a nga huwelelanga emutini, kutani wanuna u ta fela ku va a tsongahate nsati wa munhu-kulobye. Hikwalaho mi fanele mi susa swo biha exikarhi ka n’wina.
25  “Kambe, loko wanuna a kume nhwanyana loyi a tshembisiweke a ri enhoveni, kutani wanuna a n’wi khoma a etlela na yena, wanuna u fanele a fa a ri yexe,
26  nhwanyana yena u nga n’wi endli nchumu. Nhwanyana a nga na xidyoho lexi faneriwaka hi rifu, hikuva swi fana ni loko munhu a pfukela munhu-kulobye, kunene a n’wi dlaya hi vomu, a dlaya moya-xiviri, swi tano emhakeni leyi.
27  Hikuva u n’wi kume a ri enhoveni. Nhwanyana la tshembisiweke u huwelerile kambe a ku nga ri na munhu wa ku n’wi ponisa.
28  “Loko wanuna o tshuka a kuma nhwanyana, nhwana la nga si tshembisiwaka, kunene a n’wi khoma a etlela na yena kutani va kumiwa,
29  wanuna la etleleke na yena u fanele a nyika tata wa nhwanyana tixikele ta silivhere ta 50, yena u ta va nsati wakwe hikwalaho ka leswi a n’wi tsongahateke. A nge pfumeleriwi ku n’wi tshika masiku yakwe hinkwawo.
30  “A ku na wanuna la nga ta teka nsati wa tata wakwe, leswaku a nga fununguli nguvu ya tata wakwe.
32  “Rhiyani ndleve, N’wina matilo, inge ndzi vulavula;Misava a yi twe marito ya nomu wa mina.
2  Xiletelo xa mina xi ta thona ku fana ni mpfula,Marito ya mina ma ta huma ku fana ni mberha,Ku fana ni mpfula leyi naka kahle ehenhla ka byanyi,Ku fana ni mpfula leyikulu ehenhla ka swimila.
3  Hikuva ndzi ta vula vito ra Yehovha.Nyikani vukulu eka Xikwembu xa hina!
4  Ribye, ntirho wakwe wu hetisekile,Hikuva tindlela takwe hinkwato i vululami.Xikwembu xa vutshembeki, lexi nga riki na vuhomboloki;Xi ni vululami naswona xi hava xisandzu.
5  Va endle hi ndlela leyi onhakeke;A hi vana va xona, xihoxo i xa vona vini.Xitukulwana xo gombonyoka ni xo homboloka!
6  Xana mi tshamela ku endla hi ndlela leyi eka Yehovha,N’wina vanhu vo hunguka, lava nga tlharihangiki?Xana yena a hi Tata wa n’wina la mi vumbeke,Yena la mi endleke kutani a mi nyika matimba?
7  Tsundzukani masiku ya khale,Ehleketisisani hi malembe ya le ndzhaku ku suka eka xitukulwana xin’wana ku ya eka xitukulwana xin’wana;Vutisa tata wa wena, a nga ku byela;Vutisa vakulukumba va wena, va nga ku byela.
8  Loko La nge Henhla-henhla a nyika matiko ndzhaka,Loko a hambanisa vana va Adamu,U tiyise ndzilakana wa vanhuMalunghana ni nhlayo ya vana va Israyele.
9  Hikuva xiavelo xa Yehovha i vanhu vakwe;Yakobe i ndzhaka leyi a yi dyaka.
10  U n’wi kume etikweni ra manangaNi le kwandzasini leri nga riki na nchumu, leri kololaka.A n’wi rhendzela, leswaku a n’wi khathalela,Leswaku a n’wi hlayisa ku fana ni ndzololo ya tihlo rakwe.
11  Hilaha gama ri hlakahlaka xisaka xa rona hakona,Ri haha ehenhla ka mavondlo ya rona,Ri andlala timpapa ta rona, ri ma teka,Ri ma rhwala hi timpapa ta rona,
12  Yehovha a ri yexe u hambete a n’wi rhangela,A ku nga ri na xikwembu ximbe etlhelo ka yena.
13  U hambete a n’wi khandziyisa etindhawini leti tlakukeke ta misava,Lerova u dye ntshovelo wa nsimu.U hambete a n’wi an’wisa vulombe byi huma eribyeni,Ni mafurha ma huma eribyeni ro tiya;
14  Phehlwa ra ntlhambi wa tihomu ni ntswamba wa ntlhambi wa tinyimpfuSwin’we ni mafurha ya makhuna,Ni tinyimpfu ta xinuna, leti tswariweke eBaxani, ni swiphongoSwin’we ni koroni leyinene ngopfu;Ni ngati ya diriva u hambete u yi nwa ku fana ni vhinyo.
15  Loko Yexuruni a sungula ku nyuhela, u rahile.U nyuherile, u ndlandlamukile, u xurhe ngopfu.Hikwalaho u fularhele Xikwembu, lexi xi n’wi endleke,A ri langutela ehansi Ribye ra ku ponisiwa kakwe.
16  Va sungule ku n’wi hlohlotela leswaku a va ni rilaveta hi swikwembu leswi nga tiviwiki;Va hambete va n’wi hlundzukisa hi swilo leswi nyenyetsaka.
17  Va ye emahlweni va endlela madimona switlhavelo, hayi Xikwembu,Swikwembu leswi va nga swi tivangiki,Leswintshwa, leswi swa ha ku fikaka,Leswi vatata wa n’wina a va nga swi tivi.
18  Ribye leri ri nga va tata wa wena u ri rivele,U sungule ku susa Xikwembu emianakanyweni, xona lexi xi ku velekeke hi switlhavi swa ku veleka.
19  Loko Yehovha a swi vona, a nyangatseka ha vona,Hikwalaho ka mbitsi leyi vana vakwe va majaha ni va vanhwanyana va n’wi dyiseke yona.
20  Kutani a ku, ‘Inge ndzi tumbeta xikandza xa mina eka vona,Ndzi vona leswi makumu ya vona ma nga ta va swona endzhaku.Hikuva i xitukulwana lexi humeke endleleni,I vana lava pfumalaka vutshembeki.
21  Loko ku ri vona, va ndzi hlohlotele ku va ni rilaveta hi nchumu lowu nga riki xikwembu;Va ndzi dyise mbitsi hi swifaniso swa vona swa hava leswi nga pfuniki nchumu;Kasi mina, ndzi ta va hlohlotela leswaku va va ni rilaveta hi leswi nga riki vanhu;Ndzi ta va hlundzukisa hi tiko ro hunguka.
22  Hikuva ndzilo wu lumekiwile hi ku hlundzuka ka minaWu ta hisa ku ya fika eSheol endhawini ya le hansi-hansi,Wu ta herisa misava ni swimila swa yonaWu ta hisa masungulo ya tintshava.
23  Ndzi ta engetela makhombo ehenhla ka vona;Ndzi ta tirhisa miseve ya mina ehenhla ka vona.
24  Va ta hetiwa matimba hi ndlala, va dyiwa hi ku hisa ka miriNi ndzoviso lowu vavaka.Ndzi ta rhumela meno ya swiharhi ehenhla ka vona,Ma ri ni vuxungu bya swikokovi swa misava,
25  Ehandle banga ri ta va pfumata vana,Endlwini ku chava ku ta va pfumata vana,Swi ta va pfumata jaha ni nhwana,N’wana la an’waka swin’we ni mpunga.
26  A ndzi fanele ndzi te: “Ndzi ta va hangalasa,Ndzi ta endla leswaku vanhu va nyama va nga ha vulavuli ha vona,”
27  Loko a ku nga ri leswaku ndzi chava ku karhatiwa loku humaka eka nala,Leswaku swirha swa vona swi nga ha swi twisisa hi ndlela leyi hoxeke,Leswaku swi nga vula swi ku: “Voko ra hina ri tikombe ri ri ni matimba,A hi Yehovha la endleke swilo leswi hinkwaswo.”
28  Hikuva i tiko leri xitsundzuxo xi lovaka eka rona,Naswona exikarhi ka vona a ku na ku twisisa.
29  Mawaku loko a va tlharihile! A va ta anakanyisisa hi swilo leswi. A va ta ehleketisisa hi makumu ya vona endzhaku.
30  Xana munhu un’we a nga va hlongorisisa ku yini vanhu va 1 000,Naswona vanhu vambirhi va nga va balekisisa ku yini vanhu va 10 000?Handle ka loko Ribye ra vona ri va xavisileNaswona Yehovha a va nyiketile.
31  Hikuva ribye ra vona a ri fani ni Ribye ra hina,Hambi ku ri valala va hina va nga endla xiboho.
32  Hikuva murhi wa vona wa vhinya wu huma emurhini wa vhinya wa SodomaNi le masin’wini ya Gomora.Madiriva ya vona i madiriva ya vuxungu,Swichocho swa vona swa bava.
33  Vhinyo ya vona i vuxungu bya tinyoka letikuluNi vuxungu bya tihanyi bya swivatlankombe.
34  Xana a byi hlayisiwanga eka mina,Hi xilemo lexi tsimbeleriweke eka byona exitlatini xa mina?
35  Ku rihisela ni ndzihiso i swa mina. Nenge wa vona wu ta dedeleka hi nkarhi lowu vekiweke,Hikuva siku ra khombo ra vona ri le kusuhi,Ni swiendlakalo leswi swi va lunghekeleke swa anghwetla.’
36  Hikuva Yehovha u ta avanyisa vanhu vakweU ta tisola hikwalaho ka malandza yakwe,Hikuva u ta swi vona leswaku xiseketelo xi nyamalarileNtsena ku ni munhu la nga pfuniki nchumu ni munhu la nga riki wa nkoka.
37  Kunene u ta ku, ‘Xana swi kwihi swikwembu swa vona,Ribye leri a va lava ku tumbela eka rona,
38  Leswi a swi dya mafurha ya switlhavelo swa vona,Swi nwa vhinyo ya magandzelo ya vona ya swakunwa?A swi suke swi yima swi mi pfuna.A swi ve ndhawu ya n’wina yo tumbela.
39  Vonani sweswi leswaku mina—ndzi yenaKutani a ku na swikwembu swin’we na mina.Ndza dlaya ndzi tlhela ndzi hanyisa.Ndzi vavise ngopfu, kutani mina—ndzi ta horisa,A ku na munhu la chupulaka evokweni ra mina.
40  Hikuva ndzi tlakusela voko ra mina etilweni hi xihlambanyo,Ndzi ri: “Leswi ndzi hanyaka hilaha ku nga riki na makumu,”
41  Loko hakunene ndzo lota banga ra mina leri hatimaka,Kutani voko ra mina ri khomelela vuavanyisi,Ndzi ta tirihisela eka swirha swa mina,Ndzi rihisa eka lava va ndzi vengaka swinene.
42  Ndzi ta pyopyisa miseve ya mina hi ngati,Kasi banga ra mina ri ta dya nyama,Hi ngati ya lava va dlayiweke ni lava va nga makhumbi,Hi tinhloko ta varhangeri va nala.’
43  Tsakani n’wina matiko, swin’we ni vanhu vakwe,Hikuva u ta rihisela ngati ya malandza yakwe,U ta tirihisela eka swirha swakweHakunene u ta kombela leswaku misava ya vanhu vakwe yi rivaleriwa.”
44  Hikwalaho Muxe a fika a vulavula marito hinkwawo ya risimu leri, vanhu va yingisile, yena na Hoxeya n’wana wa Nuni.
45  Endzhaku ka loko Muxe a hete ku vulavula marito lawa hinkwawo eka tiko hinkwaro ra Israyele,
46  a ya emahlweni a ku eka vona: “Nyiketelani timbilu ta n’wina emaritweni hinkwawo lawa ndzi ma vulaka ndzi mi lemukisa namuntlha, leswaku mi lerisa vana va n’wina ku khathalela ku endla marito hinkwawo ya nawu lowu.
47  Hikuva a hi marito lama nga pfuniki nchumu eka n’wina, kambe ma vula vutomi bya n’wina, naswona hi rito leri, mi nga lehisa masiku ya n’wina ehenhla ka misava leyi mi pelaka Yordani leswaku mi yi teka.”
48  Yehovha a ya emahlweni a byela Muxe esikwini leri a ku:
49  “Tlhandlukela entshaveni leyi ya Abarima, Ntshava ya Nebo, leyi nga etikweni ra Mowabu, leyi nga emahlweni ka Yeriko, u vona tiko ra Kanana leri ndzi ri nyikaka vana va Israyele leswaku va ri teka.
50  Kutani u fela entshaveni leyi u tlhandlukelaka eka yona, u vekiwa eka varikwenu, hilaha Aroni makwenu a feke hakona eNtshaveni ya Hore, a vekiwa eka varikwavo;
51  hikwalaho ka leswi n’wina mi endleke hi ku pfumala vutshembeki eka mina exikarhi ka vana va Israyele, ematini ya Meriba wa Kadexi emananga ya Zini; hikwalaho ka leswi n’wina mi nga ndzi hlawulekisangiki exikarhi ka vana va Israyele.
52  Hikuva u ta vona tiko u ri ekule, kambe u nge ngheni etikweni leri ndzi ri nyikaka vana va Israyele.”
6  “Kutani lowu i nawu, swileriso ni swiboho swa vuavanyisi leswi Yehovha Xikwembu xa n’wina a leriseke leswaku mi dyondzisiwa swona, leswaku mi swi endla etikweni leri mi pelelaka eka rona ku ya ri teka;
2  leswaku u chava Yehovha Xikwembu xa wena, leswaku u hlayisa milawu yakwe hinkwayo ni swileriso swakwe hinkwaswo leswi ndzi ku lerisaka swona, wena ni n’wana wa wena ni ntukulu wa wena, masiku hinkwawo ya vutomi bya wena, ku endlela leswaku masiku ya wena ma leha.
3  Oho, Israyele, u fanele u yingisa naswona u khathalela ku swi endla, leswaku swi ku fambela kahle nileswaku mi tala ngopfu, hilaha Yehovha Xikwembu xa vatata wa n’wina a tshembiseke hakona, malunghana ni tiko leri khulukaka ntswamba ni vulombe.
4  “Yingisa, Wena Israyele: Yehovha Xikwembu xa hina i Yehovha un’we.
5  Kutani u fanele u rhandza Yehovha Xikwembu xa wena hi mbilu ya wena hinkwayo ni hi moya-xiviri wa wena hinkwawo ni hi matimba ya wena lamakulu hinkwawo.
6  Marito lawa ndzi ku lerisaka wona namuntlha ma fanele ma va embilwini ya wena;
7  u fanele u ma dyondzisa n’wana wa wena hi ku phindha-phindha naswona u vulavula ha wona loko u tshama endlwini ya wena, loko u famba egondzweni, loko u etlela niloko u pfuka.
8  U fanele u ma tsimba ma va xikombiso evokweni ra wena, naswona ma fanele ma va vamba ra le mombyeni exikarhi ka mahlo ya wena;
9  u fanele u ma tsala emarimbeni ya yindlu ya wena ni le tinyangweni ta wena.
10  “Kutaku loko Yehovha Xikwembu xa wena a ku tisa etikweni leri a ri hlambanyeleke vatata wa wena, Abrahama, Isaka na Yakobe leswaku u ta ku nyika rona, miti leyikulu ni leyi langutekaka kahle, leyi u nga yi akangiki,
11  ni tindlu leti teleke hi swilo hinkwaswo leswinene, leswi u nga swi tatangiki, ni swihlovo leswi ceriweke leswi u nga swi celangiki, masimu ya vhinya ni ya mitlhwari leswi u nga swi byalangiki, naswona u ta swi dya u xurha,
12  u tivonela leswaku u nga rivali Yehovha, loyi a ku humeseke etikweni ra Egipta, u huma endlwini ya mahlonga.
13  U fanele u chava Yehovha Xikwembu xa wena, naswona u fanele u tirhela yena ntsena, u hlambanya hi vito rakwe.
14  U nga landzeli swikwembu swin’wana, swikwembu swin’wana ni swin’wana swa vanhu lava va ku rhendzeleke,
15  (hikuva Yehovha Xikwembu xa wena la nga exikarhi ka wena i Xikwembu lexi lavaka ku tinyiketela loku hlawulekeke,) hikuva ku hlundzuka ka Yehovha Xikwembu xa wena ku nga tshuka ku va ehenhla ka wena naswona a ku lovisa evuandlalweni bya misava.
16  “Mi nga tshuki mi ringa Yehovha Xikwembu xa n’wina, hi ndlela leyi mi n’wi ringeke ha yona eMassa.
17  Mi fanele mi hlayisa milawu ya Yehovha Xikwembu xa n’wina hilaha mi nga swi kotaka hakona, ni switiyisekiso swakwe ni swileriso swakwe leswi a mi leriseke swona.
18  Mi fanele mi endla leswi lulameke ni leswinene ematihlweni ya Yehovha, ku endlela leswaku swi mi fambela kahle, kunene mi nghena mi teka tiko lerinene leri Yehovha a ri hlambanyeleke vatata wa n’wina,
19  hi ku hlongolela ekule valala va n’wina hinkwavo va suka emahlweni ka n’wina, hilaha Yehovha a tshembiseke hakona.
20  “Loko n’wana wa wena o tshuka a ku vutisa enkarhini lowu taka a ku, ‘Xana switiyisekiso ni swileriso ni swiboho swa vuavanyisi leswi Yehovha Xikwembu xa hina a hi leriseke swona swi vula yini?’
21  u ta byela n’wana wa wena u ku, ‘A hi ri mahlonga ya Faro aEgipta, kambe Yehovha a hi humesa aEgipta hi voko ra matimba.
22  Kutani Yehovha a hambeta a veka swikombiso ni masingita, leswikulu naswona leswi nga ni khombo ehenhla ka Vaegipta, ehenhla ka Faro ni le henhla ka vandyangu wakwe hinkwavo emahlweni ka mahlo ya hina.
23  Kutani a hi humesa kona ku endlela leswaku a hi tisa laha leswaku a ta hi nyika tiko leri a ri hlambanyeleke vatatana.
24  Hikwalaho Yehovha u hi lerise ku hetisisa swileriso leswi hinkwaswo, leswaku hi chava Yehovha Xikwembu xa hina leswaku swi ta va swinene hi hina nkarhi hinkwawo, leswaku hi hambeta hi hanya ku fana ni le sikwini leri.
25  Kutani swi ta vula ku lulama eka hina, leswaku hi khathalela ku endla nawu hinkwawo emahlweni ka Yehovha Xikwembu xa hina, hilaha a hi leriseke hakona.’
31  Muxe a ya emahlweni a vulavula marito lawa eka tiko hinkwaro ra Israyele,
2  a ku eka vona: “Namuntlha ndzi ni malembe ya 120 hi vukhale. A ndzi nge he pfumeleriwi ku huma ni ku nghena, hilaha Yehovha a ndzi byeleke hakona a ku, ‘A wu nge wu peli nambu lowu wa Yordani.’
3  Yehovha Xikwembu xa n’wina hi yena la pelaka emahlweni ka n’wina. Yena u ta lovisa matiko lawa emahlweni ka n’wina, n’wina mi fanele mi wa hlongola. Yoxuwa hi yena la pelaka emahlweni ka n’wina, hilaha Yehovha a vuleke hakona.
4  Kunene Yehovha u ta ma endla hilaha a endleke Sihoni na Ogo hakona, tihosi ta Vaamori ni tiko ra tona, loko a ti lovisa.
5  Yehovha u ma tshikele eka n’wina, mi fanele mi wa endla hi ku landza hinkwaswo leswi ndzi mi leriseke swona.
6  Vanani ni xivindzi, mi va ni matimba. Mi nga chavi kumbe mi tshuka emahlweni ka wona, hikuva Yehovha Xikwembu xa n’wina hi yena la fambaka na n’wina. A nge mi tshiki kumbe a mi siya hilaha ku heleleke.”
7  Muxe a vitana Yoxuwa a n’wi byela emahlweni ka mahlo ya tiko hinkwaro ra Israyele a ku: “Vana ni xivindzi, u va ni matimba, hikuva wena—u ta nghenisa vanhu lava etikweni leri Yehovha a ri hlambanyeleke vatata wa vona ku va nyika rona, wena u ta va nyika rona ri va ndzhaka.
8  Yehovha hi yena la fambaka emahlweni ka wena. Yena u ta hambeta a va na wena. A nge ku tshiki kumbe a ku siya hilaha ku heleleke. U nga tshuki u chava kumbe u chavisiwa.”
9  Kutani Muxe a tsala nawu lowu a wu nyika vaprista, vana va Levhi, lava va rhwalaka areka ya ntwanano wa Yehovha, ni vakulukumba hinkwavo va Israyele.
10  Muxe a ya emahlweni a va lerisa, a ku: “Emakumu ka malembe man’wana ni man’wana ya nkombo, hi nkarhi lowu vekiweke wa lembe ra ku ntshunxa, enkhubyeni wa mintsonga,
11  loko tiko hinkwaro ra Israyele ri ta ku ta vona xikandza xa Yehovha Xikwembu xa n’wina endhawini leyi a nga ta yi hlawula, mi ta hlaya nawu lowu emahlweni ka tiko hinkwaro ra Israyele ri yingisile.
12  Hlengeletani vanhu, vavanuna ni vavasati ni vana ni muluveri la nga endzeni ka tinyangwa ta n’wina, leswaku va yingisa nileswaku va dyondza, hikuva va fanele va chava Yehovha Xikwembu xa n’wina, va khathalela ku hetisisa marito hinkwawo ya nawu lowu.
13  Kutani vana va vona lava va nga swi tivangiki va ta yingisa, va fanele va dyondza ku chava Yehovha Xikwembu xa n’wina masiku hinkwawo lawa mi hanyaka ehenhla ka misava leyi mi pelaka Yordani ku ya yi teka.”
14  Endzhaku ka sweswo Yehovha a byela Muxe a ku: “Waswivo! Masiku ya leswaku u fa ma tshinele. Vitana Yoxuwa, mi yima entsongeni wa nhlangano leswaku ndzi ta n’wi lerisa.” Kutani Muxe na Yoxuwa va ya yima entsongeni wa nhlangano.
15  Hiloko Yehovha a humelela entsongeni a ri epapeni lerikulu, kutani papa lerikulu ri yima enyangweni ya ntsonga.
16  Yehovha a byela Muxe a ku: “Waswivo! U etlela ni vatata wa wena; kunene vanhu lava va ta suka va yima va endla rimbewu leri nga amukelekiki ni swikwembu swimbe swa tiko leri va yaka eka rona, exikarhi ka vona, kunene va ta ndzi fularhela naswona va tlula ntwanano wa mina lowu ndzi wu endleke na vona.
17  Hakunene ku hlundzuka ka mina ku ta va pfurhela esikwini rero, kunene ndzi ta va fularhela, ndzi va tumbetela xikandza xa mina, va fanele va va nchumu lowu nga ta herisiwa; makhombo ni maxangu yo tala ma fanele ma ta ehenhla ka vona, va ta boheka ku vula esikwini rero va ku, ‘Xana makhombo lawa ma hi wele hikwalaho ka leswi Xikwembu xa hina xi nga riki kona exikarhi ka hina?’
18  Loko ku ri mina, ndzi ta tumbeta xikandza xa mina hilaha ku heleleke esikwini rero, hikwalaho ka vubihi hinkwabyo lebyi va byi endleke, hikuva va hundzukele eka swikwembu swin’wana.
19  “Kutani sweswi, titsaleleni risimu leri, mi ri dyondzisa vana va Israyele. Ri vekeni emilon’wini ya vona leswaku risimu leri ri ta va mbhoni ya mina ehenhla ka vana va Israyele.
20  Hikuva ndzi ta va tisa emisaveni leyi ndzi hlambanyeke ha yona eka vatata wa vona, leyi khulukaka ntswamba ni vulombe, kunene va ta dya va xurha, va nyuhela naswona va hundzukela eka swikwembu swin’wana, hakunene va ta swi tirhela ivi va ndzi khoma hi ndlela leyi nga kombisiki xichavo, va tlula ntwanano wa mina.
21  Kutaku loko makhombo ni maxangu yo tala ma va wela ehenhla, risimu leri ri ta hlamula emahlweni ka vona ri va mbhoni, hikuva ri nga ka ri nga rivariwi enon’wini wa vana va vona, hikuva ndzi wu tiva kahle mboyamelo wa vona lowu va voyamelaka eka wona namuntlha, ndzi nga si va tisa etikweni leri ndzi hlambanyeke ha rona.”
22  Hikwalaho Muxe a tsala risimu leri esikwini rero, leswaku a ta ri dyondzisa vana va Israyele.
23  A ya emahlweni a lerisa Yoxuwa n’wana wa Nuni, a ku: “Vana ni xivindzi, u va ni matimba, hikuva wena—u ta nghenisa vana va Israyele etikweni leri ndzi va hlambanyeleke rona, mina ndzi ta hambeta ndzi va na wena.”
24  Hi ku hatlisa loko Muxe a hete ku tsala marito ya nawu lowu ebukwini ku fikela loko ma helerile,
25  Muxe a lerisa Valevhi, lava va rhwalaka areka ya ntwanano wa Yehovha, a ku:
26  “Loko mi teka buku leyi ya nawu, mi fanele mi yi veka etlhelo ka areka ya ntwanano wa Yehovha Xikwembu xa n’wina, yi fanele yi va mbhoni ehenhla ka n’wina.
27  Hikuva mina—ndzi ku tiva kahle ku xandzuka ka n’wina ni ku sihalala ka nhamu ya n’wina. Loko mi tikhome hi mukhuva wa mahanyelo ya ku xandzuka eka Yehovha ndza ha hanya na n’wina namuntlha, swi ta va swikulu swinene endzhaku ka rifu ra mina!
28  Ndzi hlengeleteleni vakulukumba va tinyimba ta n’wina ni valanguteri va n’wina, ndzi va byela marito lawa va yingisile, naswona ndzi teka matilo ni misava swi va timbhoni ehenhla ka vona.
29  Hikuva ndzi swi tiva kahle leswaku endzhaku ka rifu ra mina mi ta endla hi ndlela leyi onhakeke hakunene, mi ta hambuka endleleni leyi ndzi mi leriseke yona; kutani khombo ri ta boheka ku mi wela eku heleni ka masiku, hikuva mi ta endla swo biha ematihlweni ya Yehovha ku ri ku n’wi hlundzukisa hi mintirho ya mavoko ya n’wina.”
30  Muxe a ya emahlweni a vulavula marito ya risimu leri ku ya fika eku heleni ka rona, nhlengeletano hinkwayo ya Israyele yi yingisile:
21  “Loko munhu o tshuka a kumiwa a dlayiwile emisaveni leyi Yehovha Xikwembu xa wena a ku nyikaka yona leswaku u yi teka, a wele enhoveni, kutani ku nga tiviwi leswaku u dlayiwe hi mani,
2  vakulukumba va wena ni vaavanyisi va wena va fanele va huma va ya pima miti leyi rhendzeleke loyi a dlayiweke;
3  ku fanele ku va muti lowu nga ekusuhi ni loyi a dlayiweke. Vakulukumba va muti wolowo va fanele va teka xihon’wana entlhambini lexi nga si tirhisiwaka, lexi nga si tlhandlekiwaka joko;
4  kutani vakulukumba va muti wolowo va fanele va ngirimela ni xihon’wana enkoveni lowu khulukaka mati, lowu hi ntolovelo ku nga rimiwiki eka wona kumbe ku nga byariwiki timbewu, va fanele va tshova nhamu ya xihon’wana kwalaho enkoveni.
5  “Kutani vaprista, ku nga vana va Levhi va fanele va tshinela, hikuva hi vona lava Yehovha Xikwembu xa wena a va hlawuleke leswaku va n’wi tirhela naswona va dzunisa hi vito ra Yehovha, ni lava nomu wa vona wu nga ta herisa mholovo yin’wana ni yin’wana ni xiendlo xin’wana ni xin’wana xa madzolonga.
6  Kutani vakulukumba hinkwavo va muti wolowo lava nga ekusuhi ni loyi a dlayiweke va ta hlambela mavoko ya vona ehenhla ka xihon’wana lexi nhamu ya xona yi nga tshoviwa enkoveni;
7  va ta hlamula va ku, ‘Mavoko ya hina a ma halatanga ngati leyi, hambi ku ri mahlo ya hina a ma yi vonanga loko yi halatiwa.
8  Oho Yehovha, u nga wu hlayeli emilandzwini ya vanhu va wena, ku nga Israyele, lava u va kutsuleke, naswona u nga veki nandzu wa ngati leyi nga riki na nandzu exikarhi ka vanhu va wena, ku nga Israyele.’ Kutani nandzu wa ngati wu nga hlayeriwi emilandzwini ya vona.
9  Kutani wena—u ta susa nandzu wa ngati leyi nga riki na nandzu exikarhi ka wena, hikuva u ta endla leswi lulameke ematihlweni ya Yehovha.
10  “Loko wo tshuka u ya enyimpini u ya lwa ni valala va wena, naswona Yehovha Xikwembu xa wena a va nyikete evokweni ra wena, kutani u va endle va va makhumbi;
11  exikarhi ka lava va nga makhumbi u vone wansati wa xivumbeko xo saseka ivi u tihlanganisa na yena u n’wi teka leswaku a va nsati wa wena,
12  u fanele u n’wi tisa exikarhi ka yindlu ya wena. U fanele a byevula nhloko yakwe naswona a tsemeta min’wala yakwe,
13  a susa nkhancu wa vukhumbi byakwe eka yena naswona a tshama endlwini ya wena a rilela tata wakwe ni mana wakwe n’hweti hinkwayo ya ku rhendzeleka ka n’weti; endzhaku ka sweswo u ta tivana na yena, u fanele u n’wi teka a va mutekiwa wa wena, kutani u fanele a va nsati wa wena.
14  Kutaku loko u nga n’wi tsakeli, u fanele u n’wi tshika a famba hi ku rhandza ka moya-xiviri wakwe; kambe u nga tshuki u n’wi xavisa hi mali. U nga tshuki u n’wi khoma hi tihanyi endzhaku ka loko u n’wi tsongahatile.
15  “Loko wanuna o tshuka a va ni vasati vambirhi, un’wana a rhandziwa kasi un’wana a vengiwa, kutani loyi a rhandziwaka ni loyi a vengiwaka, va n’wi tswalele vana, n’wana wa mativula a va wa loyi a vengiwaka,
16  kutaku siku leri a nga ta nyika vana vakwe ndzhaka eka leswi a nga na swona, a nge pfumeleriwi leswaku a endla n’wana wa loyi a rhandziwaka a va mativula yakwe leswaku n’wana wa mativula wa loyi a vengiwaka, a lahlekeriwa.
17  Hikuva u fanele a teka n’wana wa loyi a vengiwaka ku ri yena wa mativula hi ku n’wi nyika swiphemu swimbirhi eka hinkwaswo leswi a kumiwaka a ri na swona, hikuva yoloye i masungulo ya matimba yakwe ya ku tswala. Mfanelo ya xikhundlha xa ku va mativula i ya yena.
18  “Loko munhu o tshuka a va ni n’wana wo sihalala ni la xandzukaka, yena a nga yingisi rito ra tata wakwe ni rito ra mana wakwe, va n’wi lulamisile kambe a nga va yingisi,
19  tata wakwe ni mana wakwe va fanele va n’wi khoma va n’wi humesela eka vakulukumba va muti wa ka vona ni le nyangweni ya ndhawu ya ka vona,
20  va fanele va byela vakulukumba va muti wa ka vona va ku, ‘N’wana loyi wa hina wa sihalala naswona wa xandzuka; a nga ri yingisi rito ra hina, u ni makolo naswona i xidakwa.’
21  Kutani vavanuna hinkwavo va muti wa ka vona va fanele va n’wi khandla hi maribye, u fanele a fa. Hikwalaho u fanele u susa swo biha exikarhi ka wena, tiko hinkwaro ra Israyele ri ta swi twa, kutani ri chava hakunene.
22  “Loko ko tshuka ku va ni munhu la nga ni xidyoho lexi faneriwaka hi xigwevo xa rifu, kutani u n’wi dlayile naswona u n’wi hayeke emhandzini,
23  ntsumbu wakwe wu nga tshuki wu tshama vusiku hinkwabyo emhandzini; kambe hakunene u fanele u n’wi lahla esikwini rero, hikuva loyi a hayekiweke u rhukaniwe hi Xikwembu; u nga tshuki u nyamisa misava ya wena leyi Yehovha Xikwembu xa wena a ku nyikaka yona leswaku yi va ndzhaka.
25  “Loko ko tshuka ku pfuka mholovo exikarhi ka vanhu, kutani va humelela leswaku va ta avanyisiwa, va fanele va va avanyisa, va vula leswaku la lulameke u lulamile nileswaku la hombolokeke u hombolokile.
2  Kutani loko la hombolokeke a faneriwa hi ku biwa, muavanyisi u fanele a n’wi pavalarisa a n’wi ba hi minkhavi ya nhlayo leyi fambisanaka ni xiendlo xakwe xo homboloka.
3  A nga n’wi ba hi minkhavi ya 40. A nga engeteli nchumu, hikuva a nga hambeta a n’wi ba hi minkhavi yo tala ku engetela eka leyi, entiyisweni makwenu a tsongahateka ematihlweni ya wena.
4  “U nga tshuki u siva nomu wa nkunzi loko yi hula ntshovelo.
5  “Loko vamakwavo vo tshuka va tshama swin’we kutani un’wana wa vona a fa a nga ri na n’wana, nsati wa loyi a feke a nga tshuki a va wa wanuna wa le handle la nga tiviwiki. Makwavo wa nuna wakwe u ta ya eka yena a n’wi teka a va nsati wakwe, a teka nsati wa makwavo.
6  N’wana wa mativula la nga ta n’wi tswala, u ta thyiwa vito ra makwavo la feke, leswaku vito rakwe ri nga herisiwi eIsrayele.
7  “Kutani loko wanuna loyi a nga swi tsakeli ku teka noni ya makwavo, noni ya makwavo yi fanele yi tlhandlukela enyangweni, eka vakulukumba, yi ku, ‘Makwavo wa nuna wa mina u arile ku hlayisa vito ra makwavo eIsrayele. A nga pfumelanga ku ndzi teka tanihi leswi a ndzi ri nsati wa makwavo.’
8  Vakulukumba va muti wa ka vona va fanele va n’wi vitana va vulavula na yena, yena u fanele a yima a ku, ‘A ndzi swi tsakelanga ku n’wi teka.’
9  Kutani noni ya makwavo yi fanele yi n’wi tshinelela emahlweni ka mahlo ya vakulukumba, yi n’wi hluvula phaxani ra nenge wakwe, yi n’wi tshwutela exikandzeni yi hlamula yi ku, ‘Ku ta endliwa tano eka wanuna la nga ta ka a nga wu aki ndyangu wa makwavo.’
10  Kutani eIsrayele vito rakwe u ta vitaniwa ‘Yindlu ya loyi a hluvuriweke phaxani.’
11  “Loko vavanuna vo tshuka va lwa, kutani nsati wa un’wana a tshinela ku ta kutsula nuna wakwe evokweni ra loyi a n’wi baka, a tshambuluta voko a n’wi khoma hi swirho swakwe swa le xihundleni,
12  u fanele u n’wi tsema voko. Tihlo ra wena ri nga vi na nsovo.
13  “U nga tshuki u va ni swipimo swa mixaka yimbirhi leswi hambaneke enkwameni wa wena, lexikulu ni lexitsongo.
14  U nga tshuki u va ni mixaka yimbirhi leyi hambaneke ya mimpimo ya tiefa endlwini ya wena, leyikulu ni leyitsongo.
15  U ta tshama u ri ni ntiko lowu kongomeke ni lowu lulameke. U ta tshama u ri ni mpimo wa efa lowu kongomeke ni lowu lulameke, leswaku masiku ya wena ma leha emisaveni leyi Yehovha Xikwembu xa wena a ku nyikaka yona.
16  Hikuva un’wana ni un’wana la endlaka swilo leswi, un’wana ni un’wana la endlaka hi ku kala vululami, i nchumu lowu nyenyetsaka eka Yehovha Xikwembu xa wena.
17  “Mi ta tsundzuka leswi Amaleke a mi endleke swona endleleni loko mi huma aEgipta,
18  ndlela leyi a hlanganeke na n’wina ha yona endleleni, a hlasela hinkwavo lava a va pepetsekile endzhaku ka n’wina, kasi a mi hele matimba naswona mi karhele; a nga xi chavanga Xikwembu.
19  Kutaku loko Yehovha Xikwembu xa wena a ku wisisile eka valala va wena hinkwavo lava va ku rhendzeleke etikweni leri Yehovha Xikwembu xa wena a ku nyikaka rona ri va ndzhaka, leswaku u ri teka, u ta endla leswaku ku nga ha tshuki ku vulavuriwa hi Amaleke ehansi ka matilo. U nga tshuki u rivala.
13  “Loko muprofeta kumbe mulorhi wa norho o tshuka a humelela exikarhi ka n’wina a mi nyika xikombiso kumbe xihlamariso,
2  kutani xikombiso kumbe xihlamariso lexi a mi byeleke xona xi hetiseka, a ku, ‘A hi landzeleni swikwembu swin’wana leswi mi nga swi tivangiki, a hi swi tirheleni,’
3  mi nga tshuki mi yingisa marito ya muprofeta yoloye kumbe mi yingisa mulorhi yoloye wa norho, hikuva Yehovha Xikwembu xa n’wina wa mi ringa ku tiva loko mi rhandza Yehovha Xikwembu xa n’wina hi mbilu ya n’wina hinkwayo ni hi moya-xiviri wa n’wina hinkwawo.
4  Mi fanele mi landzela Yehovha Xikwembu xa n’wina, naswona mi fanele mi n’wi chava, mi hlayisa swileriso swakwe, mi yingisa rito rakwe, naswona mi fanele mi n’wi tirhela, mi n’wi namarhela.
5  Kutani muprofeta yoloye kumbe mulorhi yoloye wa norho u fanele a dlayiwa, hikuva u pfukele Yehovha Xikwembu xa n’wina, loyi a mi humeseke etikweni ra Egipta naswona a mi kutsuleke endlwini ya mahlonga, leswaku a mi hambukisa endleleni leyi Yehovha Xikwembu xa n’wina a mi leriseke leswaku mi famba ha yona; mi fanele mi susa hinkwaswo swo biha exikarhi ka n’wina.
6  “Loko makwenu, n’wana wa mana wa wena kumbe n’wana wa wena wa jaha kumbe wa nhwanyana kumbe nsati wa wena la rhandzekaka kumbe nakuloni la fanaka ni moya-xiviri wa wena o tshuka a ringeta ku ku yenga exihundleni, a ku, ‘A hi fambe hi ya tirhela swikwembu swin’wana,’ leswi u nga swi tivangiki, hambi ku ri wena kumbe vatata wa wena,
7  swikwembu swin’wana swa vanhu lava va mi rhendzeleke, lava va nga ekusuhi na wena kumbe lava va nga ekule na wena, ku sukela emakumu man’wana ya tiko ku ya emakumu man’wana ya tiko,
8  u nga tshuki u pfumelelana ni ku navela ka yena kumbe u n’wi yingisa, kumbe tihlo ra wena ri va ni nsovo eka yena, kumbe u n’wi tsetselela, kumbe u n’wi sirhelela;
9  kambe u ta n’wi dlaya hakunene. Voko ra wena ri fanele ri va ro sungula ku n’wi dlaya, endzhaku ka sweswo ku landzela voko ra vanhu hinkwavo.
10  U fanele u n’wi khandla hi maribye, kutani u fanele a fa, hikuva u lave ku ku fularhelisa Yehovha Xikwembu xa wena, loyi a ku humeseke etikweni ra Egipta, u huma endlwini ya mahlonga.
11  Tiko hinkwaro ra Israyele ri ta swi twa, ri chava, kutani a ri nge endli nchumu lowu fanaka ni nchumu lowu wo biha exikarhi ka n’wina.
12  “Loko wo tshuka u twa ku vuriwa eka wun’wana wa miti leyi Yehovha Xikwembu xa wena a ku nyikaka yona leswaku u tshama eka yona, va ku,
13  ‘Vavanuna lava nga pfuniki nchumu va humile exikarhi ka n’wina leswaku va ringeta ku hambukisa vaaki va muti wa ka vona, va ku: “A hi fambeni hi ya tirhela swikwembu swin’wana,” leswi u nga swi tivangiki,’
14  u fanele u lavisisa, u kambisisa, naswona u vutisisa swinene; loko nchumu wolowo wu kumeka wu ri ntiyiso, nchumu lowu nyenyetsaka wu endliwile exikarhi ka n’wina,
15  hakunene u fanele u dlaya vaaki va muti wolowo hi banga. Wona ni hinkwaswo leswi nga eka wona ni swifuwo swa wona swi nyikeleni endzovisweni hi banga.
16  Kutani hinkwaswo leswi swi phangiweke swa wona u ta swi hlengeletela exikarhi ka ntsendzele wa wona, u fanele u hisa muti hi ndzilo ni hinkwaswo leswi phangiweke swa wona swi va gandzelo leri heleleke eka Yehovha Xikwembu xa wena, kutani wu fanele wu va nhulu ya leswi onhiweke hilaha ku nga riki na makumu. Wu nga tlheli wu pfuxiwa.
17  Ku nga tshuki ku va ni xilo lexi endliweke xi va xo kwetsima hi ku vekeriwa etlhelo, lexi faneleke xi namarhela voko ra wena leswaku Yehovha a hundzuka eku hlundzukeni kakwe lokukulu, hakunene a ku kombisa tintswalo naswona a va ni tintswalo eka wena a ku andzisa, hilaha a hlambanyeke hakona eka vatata wa wena.
18  Hikuva u fanele u yingisa rito ra Yehovha Xikwembu xa wena hi ku hlayisa swileriso hinkwaswo leswi ndzi ku lerisaka swona namuntlha, leswaku u endla leswi lulameke ematihlweni ya Yehovha Xikwembu xa wena.
14  “N’wina mi vana va Yehovha Xikwembu xa n’wina. Mi nga tshuki mi tixeka kumbe mi va ni mpandla emimombyeni ya n’wina hikwalaho ka munhu la feke.
2  Hikuva mi vanhu vo kwetsima eka Yehovha Xikwembu xa n’wina, naswona Yehovha u mi hlawurile leswaku mi va vanhu vakwe, ndzhaka yakwe yo hlawuleka, exikarhi ka vanhu hinkwavo lava nga evuandlalweni bya misava.
3  “Mi nga tshuki mi dya nchumu lowu nyenyetsaka wa muxaka wun’wana ni wun’wana.
4  Swiharhi leswi mi nga swi dyaka hi leswi: nkunzi, nyimpfu ni mbuti,
5  mbavala, mhala, nhlangu, mhunti, nhongo, nyimpfu ya le nhoveni, khemoyisi;
6  ni xiharhi xin’wana ni xin’wana lexi avaneke sondzo hi le xikarhi xi ri ni mukhandlu emasondzweni, xi dya xi tlhela xi gayela exikarhi ka swiharhi. Xona mi nga xi dya.
7  Ntsena muxaka lowu, mi nga tshuki mi wu dya eka leswi swi dyaka swi tlhela swi gayela kumbe leswi avaneke sondzo: kamela, mpfundla ni mbila, hikuva swi dya swi tlhela swi gayela kambe sondzo ra swona a ri avananga. A swi tenganga eka n’wina.
8  Ni nguluve, hikuva sondzo ra yona ri avanile kambe a yi gayeli. A yi tenganga eka n’wina. Mi nga tshuki mi dya nyama ya swona naswona mi nga tshuki mi khumba mintsumbu ya swona.
9  “Muxaka lowu mi nga wu dyaka eka hinkwaswo leswi nga ematini: Mi nga dya hinkwaswo leswi nga ni swipapila ni mahakatimba.
10  Kutani hinkwaswo leswi nga riki na swipapila ni mahakatimba mi nga tshuki mi swi dya. A swi tenganga eka n’wina.
11  “Nyenyana yin’wana ni yin’wana leyi tengeke mi nga yi dya.
12  Kambe leti mi nga fanelangiki mi ti dya hi leti: gama, n’hwati, kotimpfumu,
13  mangatlu wo tshwuka, mangatlu wa ntima ni ximhungu hi ku ya hi muxaka wa xona;
14  ni wukuwuku rin’wana ni rin’wana hi ku ya hi muxaka wa rona;
15  ni yinca, xikhovha, sekwa ra le nhoveni ni rikhozi hi ku ya hi muxaka wa rona;
16  xikhovha lexitsongo, xikhovha xa tindleve to leha, sekwa lerikulu,
17  gumba, koti, ngulukwani,
18  ntavila, rikolwa hi ku ya hi muxaka wa rona, marimamahlanga ni mangadyana.
19  Kutani swivumbiwa hinkwaswo leswi nga ni timpapa swa leswi swi fambaka swi tele a swi tenganga eka n’wina. Swi nga tshuki swi dyiwa.
20  Xivumbiwa xin’wana ni xin’wana lexi tengeke, lexi hahaka mi nga xi dya.
21  “Mi nga tshuki mi dya ntsumbu wun’wana ni wun’wana. Mi nga wu nyika muluveri la nga endzeni ka tinyangwa ta n’wina, yena u ta wu dya; kumbe wu nga xaviseriwa munhu wumbe, hikuva n’wina mi vanhu vo kwetsima eka Yehovha Xikwembu xa n’wina. “Mi nga tshuki mi sweka ximbutana entswambeni wa mana wa xona.
22  “Hakunene u fanele u nyikela vukhume bya ntshovelo hinkwawo wa mbewu ya wena, lowu humaka ensin’wini, lembe ni lembe.
23  Kutani u fanele u dyela xiphemu xa vukhume xa mavele ya wena emahlweni ka Yehovha Xikwembu xa wena, endhawini leyi a nga ta yi hlawula leswaku vito rakwe ri tshama kona, vhinyo ya wena leyintshwa, mafurha ya wena, mativula ya ntlhambi wa wena wa tihomu ni ya ntlhambi wa wena wa tinyimpfu; ku endlela leswaku u dyondza ku chava Yehovha Xikwembu xa wena nkarhi hinkwawo.
24  “Kutani loko riendzo ro tshuka ri leha swinene eka wena, hikuva a wu nge swi koti ku swi rhwala, tanihi leswi ndhawu leyi Yehovha Xikwembu xa wena a nga ta yi hlawulela ku veka vito rakwe, yi ta va yi ri ekule na wena, (hikuva Yehovha Xikwembu xa wena u ta ku katekisa,)
25  kutani u fanele u swi cinca swi va mali, naswona u fanele u tsondzela mali evokweni ra wena ivi u ya endhawini leyi Yehovha Xikwembu xa wena a nga ta yi hlawula.
26  U fanele u humesa mali eka xin’wana ni xin’wana lexi moya-xiviri wa wena wu xi navelaka, ku nga ha va eka tihomu, tinyimpfu, timbuti, vhinyo, swakunwa leswi pyopyaka ni xin’wana ni xin’wana lexi moya-xiviri wa wena wu nga xi lavaka eka wena; u fanele u xi dyela kwalaho emahlweni ka Yehovha Xikwembu xa wena naswona u tsaka, wena ni vandyangu wa wena.
27  Mulevhi la nga etinyangweni ta wena u nga tshuki u n’wi lahla, hikuva a nga na xiavelo kumbe ndzhaka swin’we na wena.
28  “Eku heleni ka malembe manharhu u ta humesa xiphemu hinkwaxo xa vukhume xa ntshovelo wa wena elembeni rero, u fanele u xi veka endzeni ka tinyangwa ta wena.
29  Kutani Mulevhi, hikuva a nga na xiavelo kumbe ndzhaka swin’we na wena ni muluveri ni n’wana la nga riki na tatana ni noni, lava nga endzeni ka tinyangwa ta wena va fanele va ta, naswona va fanele va dya va xurha; ku endlela leswaku Yehovha Xikwembu xa wena a ku katekisa entirhweni wun’wana ni wun’wana wa voko ra wena, lowu u nga ta wu endla.
29  Lawa i marito ya ntwanano lowu Yehovha a wu leriseke Muxe leswaku a wu endla ni vana va Israyele etikweni ra Mowabu, ku nga hlayiwi ntwanano lowu a wu endleke na vona eHorebe.
2  Kutani Muxe a vitana tiko hinkwaro ra Israyele a ri byela a ku: “Hi n’wina mi voneke hinkwaswo leswi Yehovha a swi endleke emahlweni ka mahlo ya n’wina etikweni ra Egipta, eka Faro ni le ka malandza yakwe hinkwawo ni le tikweni rakwe hinkwaro,
3  ku tivonakarisa lokukulu loku mahlo ya n’wina ma ku voneke, swikombiso swoleswo leswikulu ni masingita.
4  Hambiswiritano, Yehovha a nga mi nyikanga mbilu ya ku tiva ni mahlo ya ku vona ni tindleve ta ku swi twa ku ta fika esikwini leri.
5  ‘Loko ndzi hambete ndzi mi kongomisa malembe ya 40 emananga, tinguvu ta n’wina a ti hlakalanga ehenhla ka n’wina ni phaxani ra n’wina a ri hlakalelanga enengeni wa n’wina.
6  A mi dyanga xinkwa, naswona a mi nwanga vhinyo ni swakunwa leswi pyopyaka, ku endlela leswaku mi tiva leswaku hi mina Yehovha Xikwembu xa n’wina.’
7  Eku heteleleni mi te endhawini leyi, kutani Sihoni hosi ya Hexiboni na Ogo hosi ya Baxani va huma ku ta hlangana na hina enyimpini, kambe hi va hlurile.
8  Endzhaku ka sweswo hi teke tiko ra vona hi ri nyika va ka Ruveni ni va ka Gadi ni hafu ya nyimba ya va ka Manase, ri va ndzhaka.
9  Hikwalaho mi fanele mi hlayisa marito ya ntwanano lowu, mi wa endla, leswaku swilo hinkwaswo leswi mi nga ta swi endla swi humelela.
10  “Hinkwenu mi yimisiwe emahlweni ka Yehovha Xikwembu xa n’wina namuntlha, varhangeri va tinyimba ta n’wina ni vakulukumba va n’wina ni valanguteri va n’wina, wanuna un’wana ni un’wana wa Israyele,
11  vana va n’wina ni vasati va n’wina ni muluveri wa n’wina la nga exikarhi ka nxaxa wa n’wina, ku sukela eka loyi a mi rhotelelaka tihunyi ku ya eka loyi a mi kelaka mati,
12  leswaku mi ta nghena entwananweni wa Yehovha Xikwembu xa n’wina ni le xihlambanyweni xa yena, lexi Yehovha Xikwembu xa n’wina a xi endlaka na n’wina namuntlha;
13  hi xikongomelo xa ku mi simeka mi va vanhu namuntlha nileswaku a tikombisa a ri Xikwembu xa n’wina, hilaha a mi tshembiseke hakona ni hilaha a hlambanyeleke hakona vatata wa n’wina Abrahama, Isaka na Yakobe.
14  “Kutani a ndzi endli ntwanano lowu ni xihlambanyo lexi na n’wina ntsena,
15  kambe ndzi wu endla ni loyi a yimeke laha na hina namuntlha emahlweni ka Yehovha Xikwembu xa hina, ni lava va nga riki na hina laha namuntlha;
16  (hikuva n’wina mi yi tiva kahle ndlela leyi hi tshameke ha yo-​na etikweni ra Egipta ni ndlela leyi hi tsemakanyeke ha yona exikarhi ka matiko lawa mi tsemakanyeke eka wona.
17  A mi hamba mi vona swilo swa wona leswi nyenyetsaka ni swifaniso swa wona swa hava leswi hombolokeke, swa ntsandza ni swa ribye, swa silivhere ni swa nsuku, leswi a va ri na swona;)
18  leswaku ku nga vi na wanuna kumbe wansati exikarhi ka n’wina kumbe ndyangu kumbe nyimba, loyi mbilu yakwe yi fularhelaka Yehovha Xikwembu xa hina namuntlha, yi famba yi ya tirhela swikwembu swa matiko wolawo; leswaku ku nga vi na rimitsu exikarhi ka n’wina leri vekaka mbhandzu wa ximilana lexi nga ni chefu ni xibaha.
19  “Kutaku loko munhu a twe marito ya xihlambanyo lexi, naswona a tikatekisile embilwini yakwe, a ku, ‘Ndzi ta va ni ku rhula, hambileswi ndzi nga ta famba eku sihalaleni ka mbilu ya mina,’ hi xikongomelo xa ku kukula loyi a kumaka mati yo tala swin’we ni lava va nga ni torha,
20  Yehovha a nge swi lavi ku n’wi rivalela, kambe ku hlundzuka ka Yehovha ni ku hiseka kakwe swi ta mbulukela ehenhla ka munhu yoloye, kutani xihlambanyo hinkwaxo lexi tsariweke ebukwini leyi xi ta tshama ehenhla ka yena, hakunene Yehovha u ta herisa vito rakwe ehansi ka matilo.
21  Yehovha u ta boheka ku n’wi hambanisa ni tinyimba hinkwato ta Israyele leswaku a weriwa hi khombo, hi ku landza xihlambanyo lexi hinkwaxo xa ntwanano lowu tsariweke ebukwini leyi ya nawu.
22  “Kutani xitukulwana xa n’wina xa nkarhi lowu taka, vana va n’wina lava va nga ta va kona endzhaku ka n’wina, va ta boheka ku vula, ni munhu wumbe la nga ta ta a huma etikweni ra le kule, hambiloko va vone makhombo ya tiko rero ni mavabyi ya rona, leswi Yehovha a ri vabyiseke ha swona,
23  xivavula ni munyu ni ku tshwa, lerova tiko ra rona hinkwaro a ri nge byariwi, kumbe ku hluka kumbe ku huma ximila xin’wana ni xin’wana eka rona, ku fana ni ku hluriwa ka Sodoma na Gomora, Adima na Seboyima, lawa Yehovha a ma hluleke hi ku hlundzuka kakwe ni hi vukarhi byakwe;
24  ina, matiko hinkwawo ma ta boheka ku vula ma ku, ‘Ha yini Yehovha a endle hi ndlela leyi etikweni leri? Ha yini ku ve ni ku hlundzuka loku lokukulu?’
25  Va ta boheka ku vula va ku, ‘A ku ri hikwalaho ka leswi va tshikeke ntwanano wa Yehovha Xikwembu xa vatata wa vona, lowu a wu endleke na vona loko a va humesa etikweni ra Egipta.
26  Kutani va hambete va ya tirhela swikwembu swin’wana ni ku swi nkhinsamela, swikwembu leswi va nga swi tivangiki, leswi a nga va avelangiki swona.
27  Hiloko ku hlundzuka ka Yehovha ku pfurhela tiko rero hi ku tisa ehenhla ka rona ndzhukano hinkwawo lowu tsariweke ebukwini leyi.
28  Hikwalaho Yehovha u va simurile emisaveni ya vona hi ku hlundzuka ni hi vukarhi ni hi ku nyangatseka lokukulu, a va lahlela etikweni rin’wana ku fana ni le sikwini leri.’
29  “Swilo leswi fihliweke i swa Yehovha Xikwembu xa hina, kambe swilo leswi hlavuteriweke i swa hina ni vana va hina, hilaha ku nga riki na makumu, leswaku hi hetisisa marito hinkwawo ya nawu lowu.
19  “Loko Yehovha Xikwembu xa wena a dlaya matiko lawa Yehovha Xikwembu xa wena a ku nyikaka tiko ra wona, wena u ma hlongorile naswona u tshamile emitini ya wona ni le tindlwini ta wona,
2  u ta hlawula miti yinharhu exikarhi ka tiko ra wena leri Yehovha Xikwembu xa wena a ku nyikaka rona leswaku u ri teka.
3  U ta tilunghiselela ndlela naswona u fanele u ava ndhawu ya tiko ra wena leri Yehovha Xikwembu xa wena a ku nyikeke rona leswaku u ri teka ri va swiphemu swinharhu, yi fanele yi va ya un’wana ni un’wana loyi a dlayeke munhu leswaku a balekela kona.
4  “Leyi i mhaka ya loyi a dlayeke munhu, loyi a nga balekelaka kona a va a hanya: Loko a dlaye munhu-kulobye a nga swi tivi naswona a a nga n’wi vengi eku sunguleni;
5  kumbe loko a famba ni munhu-kulobye enhoveni va ya rhotela tihunyi, kutani a tlakusa voko rakwe leswaku a tsema murhi hi xihloka ivi nsimbi yi hlomuka eka mbhinyi yi ba munhu-kulobye a fa, yena u fanele a balekela eka wun’wana wa miti leyi naswona u fanele a hanya.
6  Loko swi nga ri tano, murihiseri wa ngati a nga n’wi hlongorisa hikwalaho ka leswi mbilu yakwe yi hisaka, kunene a kuma loyi a dlayeke munhu, tanihi leswi ndlela yi leheke; hakunene a nga ba moya-xiviri wakwe a wu dlaya kasi a ku na xigwevo xa rifu eka yena, hikuva a a nga n’wi vengi eku sunguleni.
7  Hi yona mhaka leyi ndzi ku byelaka ndzi ku, ‘U ta tihlawulela miti yinharhu.’
8  “Loko Yehovha Xikwembu xa wena a ndlandlamuxa ndhawu ya wena hilaha a hlambanyeleke vatata wa wena hakona, a ku nyike tiko hinkwaro leri a tshembiseke ku ri nyika vatata wa wena,
9  hikuva u ta hlayisa nawu lowu hinkwawo lowu ndzi ku lerisaka wona namuntlha hi ku wu endla, leswaku u rhandza Yehovha Xikwembu xa wena nileswaku u famba etindleleni takwe nkarhi hinkwawo, kutani u fanele u tiengetelela miti yin’wana yinharhu eka leyi yinharhu,
10  leswaku ku nga vi na ngati leyi pfumalaka nandzu leyi nga ta halatiwa exikarhi ka tiko leri Yehovha Xikwembu xa wena a ku nyikaka rona ri va ndzhaka, nileswaku ku nga vi na nandzu wa ngati ehenhla ka wena.
11  “Kambe loko ko tshuka ku va ni munhu la vengaka munhu-kulobye, kutani a n’wi tumbelela naswona a n’wi pfukela a ba moya-xiviri wakwe, wu fa, munhu loyi a a balekele eka wun’wana wa miti leyi,
12  vakulukumba va muti warikwavo va fanele va rhumela rito leswaku a ya tekiwa kwalaho, va fanele va n’wi nyiketa evokweni ra murihiseri wa ngati, kutani u fanele a fa.
13  Tihlo ra wena ri nga vi na nsovo eka yena, u fanele u susa nandzu wa ngati leyi nga riki na nandzu eIsrayele, leswaku u va ni leswinene.
14  “U nga tshuki u tlhentlhisa ndzilakana wa munhu-kuloni loko vakokwana va ta va va veke mindzilakana endzhakeni leyi u nga ta yi dya etikweni leri Yehovha Xikwembu xa wena a ku nyikaka rona leswaku u ri teka.
15  “Ku hava mbhoni yin’we leyi yi nga ta pfukela munhu malunghana ni xihoxo xin’wana ni xin’wana kumbe xidyoho xin’wana ni xin’wana emhakeni ya xidyoho xihi ni xihi lexi a nga xi endlaka. Mhaka yi ta yima yi tiya hi ku sekeriwa hi nomu wa timbhoni timbirhi kumbe hi nomu wa timbhoni tinharhu.
16  Loko mbhoni leyi kunguhataka madzolonga yo tshuka yi pfukela munhu leswaku yi n’wi hehla hi ku n’wi pfukela,
17  vanhu vambirhi lava nga ni mholovo va fanele va yima emahlweni ka Yehovha, emahlweni ka vaprista ni vaavanyisi lava nga ta va va ri kona emasikwini wolawo.
18  Kutani vaavanyisi va ta lavisisa hi vukheta, loko mbhoni yi ri mbhoni ya vunwa naswona yi hehle makwavo hi vunwa,
19  mi fanele mi yi endla hilaha a yi bohe ku endla makwavo hakona, mi fanele mi susa swo biha exikarhi ka n’wina.
20  Hikwalaho lava va seleke va ta swi twa kutani va chava, naswona a va nge pfuki va endle nchumu wihi ni wihi wo biha lowu fanaka ni lowu exikarhi ka n’wina.
21  Tihlo ra wena ri nga vi na nsovo: moya-xiviri wu ta hakeriwa hi moya-xiviri, tihlo hi tihlo, tino hi tino, voko hi voko ni nenge hi nenge.
24  “Loko wanuna o tshuka a teka wansati a n’wi endla nsati wakwe, kutaku loko a nga ha n’wi tsakeli ematihlweni yakwe hikwalaho ka leswi a kumeke nchumu wo karhi lowu nga tengangiki eka yena, u fanele a n’wi tsalela papila ra ku dlaya vukati, a n’wi khomisa rona evokweni rakwe, a n’wi hlongola endlwini yakwe.
2  Yena u fanele a huma endlwini yakwe a famba a ya tekiwa hi nuna un’wana.
3  Loko nuna lowo hetelela o n’wi venga naswona a n’wi tsalele papila ra ku n’wi tshika, a ri veke evokweni rakwe naswona a n’wi hlongorile endlwini yakwe, kumbe loko nuna lowo hetelela la n’wi tekeke a va nsati wakwe o fa,
4  n’wini wakwe wo sungula, loyi a n’wi hlongoleke a nge pfumeleriwi ku tlhela a n’wi teka a va nsati wakwe endzhaku ka loko a nyamisiwile; hikuva wolowo i nchumu lowu nyenyetsaka emahlweni ka Yehovha, kutani u nga tshuki u dyohisa tiko leri Yehovha Xikwembu xa wena a ku nyikaka rona ri va ndzhaka.
5  “Loko wanuna a ha ku teka nsati,  a nga fanelanga a ya enyimpini kumbe a sindzisiwa ku endla nchumu wun’wana ni wun’wana. U fanele a tshama a ntshunxekile endlwini yakwe ku ringana lembe rin’we, naswona u fanele a tsakisa nsati wakwe loyi a n’wi tekeke.
6  “A nga kona la faneleke a teka ribye ro sila kumbe xisilo xa rona, xi va xitiyisekiso xa nandzu, hikuva lexi a xi tekeke xi va xitiyisekiso xa nandzu i moya-xiviri.
7  “Loko munhu o tshuka a kumeka a tlhakisa moya-xiviri wa vamakwavo va vana va Israyele, a wu khome hi tihanyi naswona a wu xavisile, mutlhakisi yoloye u fanele a fa. U fanele u susa swo biha exikarhi ka n’wina.
8  “Tivoneleni eka vuvabyi bya nhlokonho, leswaku mi tikhathalela naswona mi endla hi ku landza hinkwaswo leswi vaprista, ku nga Valevhi va nga ta mi letela swona. Mi fanele mi xiya ku endla hilaha ndzi va leriseke hakona.
9  Mi fanele mi tsundzuka leswi Yehovha Xikwembu xa n’wina a swi endleke eka Meriyamu endleleni loko mi huma aEgipta.
10  “Loko wo tshuka u lomba munhu-kuloni hi xikweleti xa muxaka wun’wana ni wun’wana, u nga tshuki u nghena endlwini yakwe leswaku u n’wi tekela lexi a endleke xitiyisekiso xa nandzu ha xona.
11  U fanele u yima ehandle, kutani munhu loyi a ku kweletaka u ta ku tisela xitiyisekiso xa nandzu.
12  Loko munhu yoloye a karhateka, u nga tshuki u ya eku etleleni ni xitiyisekiso xakwe xa nandzu.
13  Hakunene u fanele u n’wi tlherisela xitiyisekiso xa nandzu hi ku hatlisa loko dyambu ri pela, u fanele a etlela hi nguvu yakwe, u fanele a ku katekisa; kutani swi ta vula ku lulama eka wena emahlweni ka Yehovha Xikwembu xa wena.
14  “U nga tshuki u dyelela mutirhi la thoriweke loyi a karhatekaka, loyi a nga xisiwana, hambi i wa vamakwenu kumbe wa valuveri lava nga etikweni ra wena, endzeni ka tinyangwa ta wena.
15  U ta n’wi nyika tihakelo takwe hi siku rakwe, ti nga tshuki ti peleriwa hi dyambu, hikuva wa karhateka naswona u tlakusele moya-xiviri wakwe etihakelweni takwe; leswaku a nga rili ha wena eka Yehovha, kutani swi ta va xidyoho eka wena.
16  “Vatatana va nga tshuki va dlayiwa hikwalaho ka vana, naswona vana va nga tshuki va dlayiwa hikwalaho ka vatatana. Un’wana ni un’wana u ta dlayiwa hikwalaho ka xidyoho xakwe.
17  “U nga tshuki u soholota vuavanyisi bya muluveri kumbe bya n’wana la nga riki na tatana, naswona u nga tshuki u teka nguvu ya noni yi va xitiyisekiso xa nandzu.
18  U fanele u tsundzuka leswaku a wu ri hlonga aEgipta kutani Yehovha Xikwembu xa wena a ku kutsula u huma kona. Hi yona mhaka leyi ndzi ku lerisaka leswaku u endla nchumu lowu.
19  “Loko wo tshuka u tshovela ntshovelo wa wena ensin’wini, ivi u rivala nyandza ensin’wini, u nga tshuki u tlhela u ya yi teka. Yi ta salela muluveri, n’wana la nga riki na tatana ni noni; leswaku Yehovha Xikwembu xa wena a ku katekisa exiendlweni xin’wana ni xin’wana xa voko ra wena.
20  “Loko wo tshuka u hlakahla murhi wa wena wa mutlhwari, u nga tshuki u kambisisa marhavi ya wona loko u hetile. Ma ta salela muluveri, n’wana la nga riki na tatana ni noni.
21  “Loko wo tshuka u hlengeleta madiriva ya nsimu ya wena ya vhinya, u nga tshuki u hlengeleta leswi salaka loko u heta. Swi ta salela muluveri, n’wana la nga riki na tatana ni noni.
22  U fanele u tsundzuka leswaku u ve hlonga etikweni ra Egipta. Hi yona mhaka leyi ndzi ku lerisaka leswaku u endla nchumu lowu.
5  Kutani Muxe a vitana tiko hinkwaro ra Israyele a ri byela a ku: “Oho Israyele, yingisani swileriso ni swiboho swa vuavanyisi leswi ndzi swi vulaka etindleveni ta n’wina namuntlha, mi fanele mi swi dyondza naswona mi swi xiya leswaku mi swi endla.
2  Yehovha Xikwembu xa hina u endle ntwanano na hina eHorebe.
3  Yehovha a nga wu endlanga ni vatatana ntwanano lowu, kambe u wu endle na hina hinkwerhu lava hi hanyaka laha namuntlha.
4  Yehovha u vulavule na n’wina entshaveni, mi langutane na yena, a ri exikarhi ka ndzilo.
5  Hi nkarhi wolowo a ndzi yime exikarhi ka Yehovha na n’wina leswaku ndzi mi byela rito ra Yehovha, (hikuva a mi chava ndzilo naswona a mi tlhandlukelanga entshaveni,) a ku,
6  “‘Hi mina Yehovha Xikwembu xa wena, loyi a ku humeseke etikweni ra Egipta, u huma endlwini ya mahlonga.
7  U nga tshuki u va ni swikwembu swin’wana emahlweni ka xikandza xa mina.
8  “‘U nga tshuki u tiendlela xifaniso lexi vatliweke, xivumbeko xihi ni xihi lexi fanaka ni xilo xin’wana ni xin’wana lexi nga ematilweni ehenhla kumbe lexi nga emisaveni ehansi kumbe lexi nga ematini ehansi ka misava.
9  U nga tshuki u swi nkhinsamela kumbe u kongomisiwa ku ya swi tirhela, hikuva mina Yehovha Xikwembu xa wena, ndzi Xikwembu lexi lavaka ku tinyiketela loku hlawulekeke, lexi xupulaka vana hikwalaho ka xidyoho xa vatata wa vona, eka xitukulwana xa vunharhu ni le ka xitukulwana xa vumune eka lava va ndzi vengaka;
10  kambe lexi nga ni musa wa rirhandzu eka xitukulwana xa vugidi eka lava va ndzi rhandzaka, lava hlayisaka swileriso swa mina.
11  “‘U nga tshuki u khoma vito ra Yehovha Xikwembu xa wena hi ndlela leyi nga pfuniki nchumu, hikuva Yehovha a nge tshiki ku xupula la khomaka vito rakwe hi ndlela leyi nga pfuniki nchumu.
12  “‘Hlayisa siku ra savata leswaku u ri hlawulekisa, hilaha Yehovha Xikwembu xa wena a ku leriseke hakona,
13  u ta endla ntirho naswona u fanele ku tirha ntirho wa wena hinkwawo hi masiku ya tsevu.
14  Kambe siku ra vunkombo i savata ya Yehovha Xikwembu xa wena. U nga tshuki u endla ntirho wihi ni wihi, wena kumbe n’wana wa wena wa jaha kumbe wa nhwanyana kumbe hlonga ra wena ra xinuna kumbe ra xisati kumbe nkunzi ya wena kumbe mbhongolo ya wena kumbe xifuwo xin’wana ni xin’wana xa wena kumbe muluveri wa wena la nga endzeni ka tinyangwa ta wena, ku endlela leswaku hlonga ra wena ra xinuna kumbe ra xisati ri wisa ku fana na wena.
15  U fanele u tsundzuka leswaku u ve hlonga etikweni ra Egipta, kutani Yehovha Xikwembu xa wena a ku humesa kwalaho hi voko ra matimba ni hi voko leri tshambulutiweke. Hi yona mhaka leyi Yehovha Xikwembu a ku leriseke leswaku u hambeta u hlayisa siku ra savata.
16  “‘Xixima tata wa wena ni mana wa wena, hilaha Yehovha Xikwembu xa wena a ku leriseke hakona; leswaku masiku ya wena ma leha naswona swi ku fambela kahle emisaveni leyi Yehovha Xikwembu xa wena a ku nyikaka yona.
17  “‘U nga tshuki u dlaya hi vomu.
18  “‘Naswona u nga tshuki u endla vuoswi.
19  “‘Naswona u nga tshuki u yiva.
20  “‘Naswona u nga tshuki u humesa vumbhoni bya mavunwa ku kanetana ni munhu-kuloni.
21  “‘Naswona u nga tshuki u navela nsati wa munhu-kuloni. Naswona u nga tshuki u navela hi ndlela ya vutianakanyi yindlu ya munhu-kuloni, nsimu yakwe kumbe hlonga rakwe ra xinuna kumbe ra xisati, nkunzi yakwe kumbe mbhongolo yakwe kumbe xilo xin’wana ni xin’wana lexi nga xa munhu-kuloni.’
22  “Yehovha u vulavule Marito lawa ni nhlengeletano hinkwayo ya n’wina entshaveni a ri exikarhi ka ndzilo, epapeni ni le ku dzwihaleni lokukulu, hi rito lerikulu, naswona a nga engetelanga nchumu; endzhaku ka sweswo u ma tsale eswiphepherheleni swimbirhi swa maribye, a ndzi nyika wona.
23  “Kutani hi ku hatlisa loko mi twe rito ri huma exikarhi ka munyama, loko ntshava yi pfurha ndzilo, mi tshinele eka mina, varhangeri hinkwavo va tinyimba ta n’wina ni vakulukumba va n’wina hinkwavo.
24  Hiloko mi ku, ‘Waswivo, Yehovha Xikwembu xa hina u hi kombe ku vangama kakwe ni vukulu byakwe, hi twe rito rakwe ri huma exikarhi ka ndzilo. Namuntlha hi swi vonile leswaku Xikwembu xi nga vulavula ni munhu kambe a ya emahlweni a hanya.
25  Kutani hikwalaho ka yini hi fanele hi fa, hikuva ndzilo lowu lowukulu wu nga hi herisa? Loko ho tlhela hi twa rito ra Yehovha Xikwembu xa hina, entiyisweni hi ta fa.
26  Hikuva i mani eka nyama hinkwayo la nga tshama a twa rito ra Xikwembu lexi hanyaka ri vulavula ri huma exikarhi ka ndzilo, kambe a ya emahlweni a hanya?
27  N’wina tshinelani mi twa hinkwaswo leswi Yehovha Xikwembu xa hina a nga ta swi vula; mi ta vuya mi hi byela hinkwaswo leswi Yehovha Xikwembu xa hina a nga ta mi byela swona, kunene hi ta swi yingisa naswona hi swi endla.’
28  “Hikwalaho Yehovha u twe rito ra n’wina loko mi vulavule na mina, Yehovha a ya emahlweni a ndzi byela a ku, ‘Ndzi wu twile mpfumawulo wa marito ya vanhu lava, lawa va ku byeleke wona. Va vulavule kahle eka hinkwaswo leswi va swi vuleke.
29  Loko ntsena vo endla leswaku mbilu ya vona yi ndzi chava naswona yi hlayisa swileriso swa mina hinkwaswo nkarhi hinkwawo, ku endlela leswaku swi ta va fambela kahle, vona ni vana va vona, hilaha ku nga riki na makumu!
30  Famba u ya va byela u ku: “Tlhelelani emintsongeni ya n’wina.”
31  Wena u yima laha na mina, ndzi ta ku byela nawu hinkwawo ni swileriso ni swiboho swa vuavanyisi leswi u faneleke u va dyondzisa swona, ni leswi va faneleke va swi endla etikweni leri ndzi va nyikaka rona leswaku va ri teka.’
32  N’wina mi fanele mi khathalela ku endla hilaha Yehovha Xikwembu xa n’wina a mi leriseke hakona. Mi nga tshuki mi hundzulukela exineneni kumbe eximatsini.
33  Mi fanele mi famba hi ndlela hinkwayo leyi Yehovha Xikwembu xa n’wina a mi leriseke ku famba ha yona, ku endlela leswaku mi hanya naswona swi mi fambela kahle, hakunene mi lehisa masiku ya n’wina etikweni leri mi nga ta ri teka.
15  “Eku heleni ka lembe rin’wana ni rin’wana ra vunkombo u fanele u ntshunxa.
2  Kutani ndlela ya ku ntshunxa hi leyi: mulondzi un’wana ni un’wana wa nandzu u ta ntshunxa nandzu lowu a nga endlaka leswaku munhu-kulobye a nghena eka wona. A nga tshuki a sindzisa munhu-kulobye kumbe makwavo leswaku a hakela, hikuva wu fanele wu vitaniwa ku ntshunxeka loku humaka eka Yehovha.
3  Munhu wumbe u nga ha n’wi sindzisa leswaku a hakela; kambe hambi ku nga va yini swa wena leswi makwenu a nga vaka a ri na swona, voko ra wena a ri swi ntshunxe.
4  Hambiswiritano, a nga kona exikarhi ka n’wina la faneleke a va xisiwana, hikuva hakunene Yehovha u ta ku katekisa etikweni leri Yehovha Xikwembu xa wena a ku nyikaka rona ri va ndzhaka leswaku u ri teka,
5  ntsena loko hakunene wo yingisa rito ra Yehovha Xikwembu xa wena leswaku u xiya ku endla nawu lowu hinkwawo lowu ndzi ku lerisaka wona namuntlha.
6  Hikuva Yehovha Xikwembu xa wena u ta ku katekisa hakunene, hilaha a ku tshembiseke hakona, kunene u ta lombisa hi xitiyisekiso ematikweni yo tala, kasi wena a wu nge lombi; u fanele u fuma ehenhla ka matiko yo tala kasi wona a ma nge fumi ehenhla ka wena.
7  “Loko makwenu un’wana o tshuka a va xisiwana exikarhi ka n’wina eka wun’wana wa miti ya n’wina, etikweni leri Yehovha Xikwembu xa wena a ku nyikaka rona, u nga tshuki u nonon’hwisa mbilu ya wena kumbe u tsona makwenu la nga xisiwana.
8  Hikuva u fanele u va ni voko leri pfulekeke eka yena naswona hilaha u nga swi kotaka hakona u n’wi lomba hi xitiyisekiso hi ku ya hi leswi a swi lavaka, leswi a swi pfumalaka.
9  Tivonele, rito leri hoxeke ri nga tshuka ri va kona embilwini ya wena, ri ku, ‘Lembe ra vunkombo, lembe ra ku ntshunxa ri tshinele,’ hakunene tihlo ra wena ri tsona makwenu la nga xisiwana, u nga n’wi nyiki nchumu, kutani a huwelela eka Yehovha hikwalaho ka wena, ivi ku va xidyoho eka wena.
10  Hakunene u fanele u n’wi nyika, naswona mbilu ya wena yi nga tshuki yi felela eku n’wi nyikeni, hikuva hikwalaho ka leswi, Yehovha Xikwembu xa wena u ta ku katekisa entirhweni wun’wana ni wun’wana wa wena ni le xiendlweni xin’wana ni xin’wana xa wena.
11  Hikuva munhu la nga xisiwana a nge tshiki ku va kona exikarhi ka tiko. Hi yona mhaka leyi ndzi ku lerisaka ndzi ku, ‘U fanele u pfula voko ra wena eka makwenu la xanisekaka ni la nga xisiwana etikweni ra ka n’wina.’
12  “Loko wo tshuka u xaviseriwa makwenu, Muheveru wa xinuna kumbe Muheveru wa xisati, naswona a tirhe malembe ya tsevu eka wena, hi lembe ra vunkombo u fanele u n’wi tshika a famba a ri la ntshunxiweke.
13  Kutani loko wo tshuka u n’wi tshika a famba a ri la ntshunxiweke, u nga tshuki u n’wi fambisa a nga khomanga nchumu.
14  Hakunene u ta n’wi longisa hi leswi humaka entlhambini wa wena wa tinyimpfu ni le xivuyeni xa wena ni le xikamelweni xa wena xa mafurha ni xa vhinya. Hilaha Yehovha Xikwembu xa wena a ku katekiseke hakona, u ta n’wi nyika hakona.
15  U fanele u tsundzuka leswaku u ve hlonga etikweni ra Egipta kutani Yehovha Xikwembu xa wena a ku kutsula. Hi yona mhaka leyi ndzi ku lerisaka leswi namuntlha.
16  “Kutaku loko a ku byela a ku, ‘A ndzi nge suki entlaweni wa wena,’ hikuva a rhandza wena ni vandyangu wa wena, tanihi leswi a swi n’wi fambela kahle loko a ha ri na wena,
17  u fanele u teka risungunu, u n’wi boxa ndleve a ri enyangweni, kutani u fanele a va hlonga ra wena hilaha ku nga riki na makumu. U fanele u endla hi ndlela yoleyo ni le ka hlonga ra wena ra xisati.
18  Ku nga tshuki ku va nchumu lowu nonon’hwaka ematihlweni ya wena loko u n’wi tshika a famba entlaweni wa wena a ri la ntshunxiweke; hikuva u ku tirhele malembe ya tsevu hi ntikelo lowu andzisiweke kambirhi wa mutirhi la thoriweke, naswona Yehovha Xikwembu xa wena u ku katekise eka hinkwaswo leswi u swi endleke.
19  “Mativula hinkwawo ya xinuna lama nga ta velekiwa entlhambini wa wena wa tihomu ni le ntlhambini wa wena wa tinyimpfu u ta ma hlawulekisela Yehovha Xikwembu xa wena. U nga tshuki u endla ntirho hi mativula ya nkunzi ya wena, kumbe u tsemeta mativula ya ntlhambi wa wena wa tinyimpfu.
20  U ta swi dyela emahlweni ka Yehovha Xikwembu xa wena lembe ni lembe, endhawini leyi Yehovha a nga ta yi hlawula, wena ni vandyangu wa wena.
21  Kutani loko ko tshuka ku va ni vulema eka xona, xi khuta kumbe xi fe mahlo, vulema byin’wana ni byin’wana byo biha, u nga tshuki u xi endla xitlhavelo eka Yehovha Xikwembu xa wena.
22  U ta xi dyela endzeni ka tinyangwa ta wena, lexi nga tengangiki ni lexi tengeke, ku fana ni mhala ni ku fana ni mbavala.
23  Ntsena u nga tshuki u dya ngati ya xona. U ta yi chululela emisaveni ku fana ni mati.
20  “Loko wo tshuka u ya enyimpini ku ya lwa ni valala va wena, kunene u vona tihanci ni makalichi ya nyimpi, vanhu lava teleke ku ku tlula, u nga tshuki u va chava; hikuva Yehovha Xikwembu xa wena u na wena, loyi a ku humeseke etikweni ra Egipta.
2  Kutaku loko mi tshinele ekusuhi ni nyimpi, muprista u fanele a tshinela a vulavula ni vanhu.
3  U fanele a va byela a ku, ‘Yingisani, N’wina Israyele, namuntlha mi tshinele ku ta lwa ni valala va n’wina. Mi nga tshuki mi pfumelela timbilu ta n’wina ti chava. Mi nga chavi kutani mi tsutsuma hikwalaho ka ku chava kumbe mi rhurhumela hikwalaho ka vona,
4  hikuva Yehovha Xikwembu xa n’wina u famba na n’wina leswaku a mi lwela eka valala va n’wina, leswaku a mi ponisa.’
5  “Valanguteri na vona va fanele va byela vanhu va ku, ‘I mani wanuna la akeke yindlu leyintshwa kambe a nga si yi khangulaka? A a tlhelele endlwini yakwe, hi ku chava leswaku a nga fela enyimpini, wanuna un’wana a yi khangula.
6  I mani wanuna loyi a rimeke nsimu ya vhinya kambe a nga si yi tirhisaka? A a tlhelele endlwini yakwe, hi ku chava leswaku a nga fela enyimpini, wanuna un’wana a sungula ku yi tirhisa.
7  I mani wanuna la tshembiseke wansati kambe a nga si n’wi tekaka? A a tlhelele endlwini yakwe, hi ku chava leswaku a nga fela enyimpini, wanuna un’wana a n’wi teka.’
8  Valanguteri va fanele va ya emahlweni va byela vanhu va ku, ‘I mani wanuna la chavaka ni la nga ni rhumbu? A a tlhelele endlwini yakwe leswaku a nga vangeli timbilu ta vamakwavo leswaku ti tshoveka ku fana ni mbilu yakwe.’
9  Kutaku loko valanguteri va hete ku vulavula ni vanhu, va fanele va tlhela va veka varhangeri va mavuthu emahlweni ka vanhu.
10  “Loko wo tshuka u tshinela ekusuhi ni muti ku ta lwa na wona, u fanele u tlhela u wu tivisa marito ya ku rhula.
11  Kutani loko wu hlamula hi ndlela ya ku rhula naswona wu ku pfulerile, vanhu hinkwavo lava kumekaka eka wona u fanele u va tirhisa ntirho wo sindzisiwa, va fanele va ku tirhela.
12  Kambe loko wu nga ku endli ku rhula na wena, kunene wu lwa nyimpi na wena kutani u boheka ku wu sivelela,
13  hakunene Yehovha Xikwembu xa wena u ta tlhela a wu nyikela evokweni ra wena, u fanele u dlaya waxinuna un’wana ni un’wana eka wona hi banga.
14  Ntsena vavasati ni vana ni swifuwo ni hinkwaswo leswi nga ta va emutini, leswi phangiweke swa wona hinkwaswo u ta tiphangela swona; u ta dya leswi phangiweke swa valala va wena, leswi Yehovha Xikwembu xa wena a ku nyikeke swona.
15  “Hi yona ndlela leyi u nga ta endla ha yona emitini hinkwayo leyi nga ekule swinene na wena, leyi nga riki miti ya matiko lawa.
16  Yehovha Xikwembu xa wena u ku nyika ntsena miti ya vanhu lava yi va ndzhaka leyi u nga fanelangiki u londzovota nchumu wun’wana ni wun’wana lowu hefemulaka wu hanya,
17  hikuva hakunene u fanele u yi nyikela endzovisweni, Vaheti, Vaamori, Vakanana, Vaperezi, Vahivhi ni Vayebusi, hilaha Yehovha Xikwembu xa wena a ku leriseke hakona;
18  ku endlela leswaku va nga mi dyondzisi ku endla hi ku landza swilo swa vona hinkwaswo leswi nyenyetsaka, leswi va swi endleleke swikwembu swa vona, hakunene mi dyohela Yehovha Xikwembu xa n’wina.
19  “Loko wo tshuka u sivelela muti masiku yo tala ku lwa na wona leswaku u wu teka, u nga tshuki u onha mirhi ya wona hi ku yi tsema hi xihloka; hikuva u ta dya eka yona, u nga tshuki u yi tsema, hikuva, xana murhi wa le nhoveni wo va munhu leswi u wu sivelelaka?
20  Ntsena murhi lowu u wu tivaka leswaku a hi murhi lowu dyiwaka, wona u nga wu onha, u fanele u wu tsema kutani u aka swisirhelelo ha wona leswi ku sirhelelaka eka muti lowu wu lwaka na wena, ku fikela loko wu wa.
1  Lawa i marito lawa Muxe a ma byeleke tiko hinkwaro ra Israyele exifundzheni xa Yordani emananga, etimbaleni ta le kwandzasini emahlweni ka Sufu exikarhi ka Parani na Tofele, Labani, Haseroti na Dizahaba,
2  tanihi leswi a swi teka masiku ya 11 ku suka eHorebe hi ndlela ya Ntshava ya Seyiri ku ya eKadexi-baniya.
3  Kutani hi lembe ra vu-40 en’hwetini ya vu-11 hi siku ro sungula ra n’hweti, Muxe a byela vana va Israyele hi ku landza hinkwaswo leswi Yehovha a n’wi leriseke swona malunghana na vona,
4  endzhaku ka loko a hlule Sihoni hosi ya Vaamori, loyi a a tshama eHexiboni na Ogo hosi ya Baxani, loyi a a tshama eAxitaroti, aEdireyi.
5  Muxe a sungula ku hlamusela nawu lowu exifundzheni xa Yordani etikweni ra Mowabu, a ku:
6  “Yehovha Xikwembu xa hina u vulavule na hina eHorebe a ku, ‘Mi tshame hilaha ku ringaneke endhawini leyi ya tintshava.
7  Hundzulukani mi suka mi ya endhawini ya tintshava ya Vaamori ni le ka vaakelani va vona hinkwavo eArabha, ndhawu ya tintshava na Xefela na Negebu ni ribuwa ra lwandle, tiko ra Vakanana na Lebanoni ku ya fika enambyeni lowukulu, nambu wa Yufrata.
8  Maswivo, ndzi veka tiko leri emahlweni ka n’wina. Nghenani mi teka tiko leri Yehovha a ri hlambanyeleke vatata wa n’wina, Abrahama, Isaka na Yakobe leswaku u ta va nyika rona ni mbewu ya vona leyi nga ta ta endzhaku ka vona.’
9  “Hi nkarhi wolowo ndzi mi byerile ndzi ku, ‘A ndzi swi koti ku mi rhwala ndzi ri ndzexe.
10  Yehovha Xikwembu xa n’wina xi mi andzisile, kutani maswivo, namuntlha mi fana ni tinyeleti ta matilo hi vunyingi.
11  Onge Yehovha Xikwembu xa vatata wa n’wina a nga mi engetela ka gidi ku tlula leswi mi nga swona, naswona onge a nga mi katekisa hilaha a mi tshembiseke hakona.
12  Xana ndzi nga wu rhwarisa ku yini ntirho wa n’wina ndzi ri ndzexe, ni ndzhwalo wa n’wina ni ku holova ka n’wina?
13  Kumani vavanuna vo tlhariha ni lava va nga ni ku twisisa, lava va nga ni ntokoto, vavanuna va tinyimba ta n’wina, leswaku ndzi ta va veka va va varhangeri va n’wina.’
14  Hiloko mi ndzi hlamula mi ku, ‘Nchumu lowu u hi byeleke wona leswaku hi wu endla i wunene.’
15  Hikwalaho ndzi teke varhangeri va tinyimba ta n’wina, vavanuna lava tlhariheke ni lava nga ni ntokoto, ndzi va veka va va varhangeri va n’wina, varhangeri va vanhu va magidi ni varhangeri va vanhu va madzana ni varhangeri va vanhu va makumentlhanu ni varhangeri va vanhu va khume ni valanguteri va tinyimba ta n’wina.
16  “Hi nkarhi wolowo ndzi ye emahlweni ndzi lerisa vaavanyisi va n’wina ndzi ku, ‘Loko mi yingisa mhaka exikarhi ka vamakwenu, mi fanele mi avanyisa hi ku lulama exikarhi ka munhu ni makwavo kumbe muluveri wakwe.
17  Mi nga tshuki mi ya hi nghohe loko mi avanyisa. Mi fanele mi yingisa lontsongo ku fana ni lonkulu. Mi nga tshuki mi chavisiwa hi munhu, hikuva ku avanyisa i ka Xikwembu; kutani mhaka leyi yi mi nonon’hwelaka, mi fanele mi yi tisa eka mina, ndzi fanele ndzi yi twa.’
18  Hi nkarhi wolowo ndzi ye emahlweni ndzi mi lerisa swilo hinkwaswo leswi mi faneleke mi swi endla.
19  “Hiloko hi suka eHorebe hi tsemakanya mananga wolawo hinkwawo lama chavisaka swinene, lawa mi ma voneke endleleni ya ndhawu ya tintshava ya Vaamori, hilaha Yehovha Xikwembu xa hina a hi leriseke hakona; kutani eku heteleleni hi fike eKadexi-baniya.
20  Kutani ndzi mi byele ndzi ku, ‘Mi fike endhawini ya tintshava ya Vaamori, leyi Yehovha Xikwembu xa hina a hi nyikaka yona.
21  Maswivo, Yehovha Xikwembu xa n’wina xi tshikele tiko eka n’wina. Tlhandlukani, mi ri teka, hilaha Yehovha Xikwembu xa vatata wa n’wina a mi byeleke hakona. Mi nga chavi kumbe mi chavisiwa.’
22  “Hambiswiritano, hinkwenu ka n’wina mi tshinele eka mina mi ku, ‘A hi rhumeni vavanuna emahlweni ka hina leswaku va hi kambelela tiko hi vukheta ivi va vuyisa rito malunghana ni ndlela leyi hi faneleke hi tlhandluka ha yona ni miti leyi hi nga ta fikela eka yona.’
23  Nchumu lowu wu ve wunene ematihlweni ya mina, lerova ndzi teke vavanuna va 12 va n’wina, un’we eka nyimba yin’wana ni yin’wana.
24  Hiloko va hundzuluka va tlhandlukela endhawini ya tintshava va ya fika enkoveni wa Exikoli, va wu kambela.
25  Va teke mihandzu yin’wana ya tiko hi voko ra vona va yi tisa eka hina, naswona va hi vuyela ni rito va ku, ‘Tiko leri Yehovha Xikwembu xa hina a hi nyikaka rona i rinene.’
26  Kambe a mi swi navelanga ku tlhandluka, mi sungule ku tikhoma hi ndlela ya vuxandzuki exilerisweni xa Yehovha Xikwembu xa n’wina.
27  Mi tshamele ku dzumadzuma emintsongeni ya n’wina mi ku, ‘Yehovha a a hi venga leswi a hi humeseke etikweni ra Egipta leswaku a hi nyikela evokweni ra Vaamori leswaku va hi lovisa.
28  Xana hi tlhandlukela kwihi? Vamakwerhu va tshove mbilu ya hina va ku: “Hi vone vanhu lavakulu ku hi tlula ni vo leha ku hi tlula, hi vone miti leyikulu, leyi tiyisiweke ku ya fika ematilweni ni vana va Vaanaka.”’
29  “Hikwalaho ndzi mi byele ndzi ku, ‘Mi nga chavi kumbe mi chavisiwa hikwalaho ka vona.
30  Yehovha Xikwembu xa n’wina hi yena la fambaka emahlweni ka n’wina. U ta mi lwela hi ku landza hinkwaswo leswi a swi endleke hi n’wina ematihlweni ya n’wina, aEgipta
31  ni le mananga, laha mi voneke ndlela leyi Yehovha Xikwembu xa n’wina xi mi rhwaleke ha yona endleleni hinkwayo leyi mi yi fambeke kukondza mi fika endhawini leyi, ku fana ni munhu loko a rhwale n’wana wakwe.’
32  Kambe, ku nga khathariseki rito leri, a mi kombisanga ripfumelo eka Yehovha Xikwembu xa n’wina,
33  loyi a a mi rhangela endleleni leswaku a mi kambelela ndhawu leswaku mi dzima mixaxa eka yona, a mi rhangela hi ndzilo nivusiku leswaku mi vona ndlela leyi mi faneleke mi famba ha yona ni hi papa ninhlikanhi.
34  “Nkarhi lowu hinkwawo Yehovha a a twa mpfumawulo wa marito ya n’wina. Hikwalaho u hlundzukile kutani a hlambanya a ku,
35  ‘A nga kona ni un’we exikarhi ka vanhu lava va xitukulwana xo biha la nga ta vona vunene bya tiko leri ndzi hlambanyeke ku ri nyika vatata wa n’wina,
36  handle ka Kalebe n’wana wa Yefune. Yena u ta ri vona, naswona tiko leri a ri kandziyeke ndzi ta ri nyika yena ni vana vakwe, hikwalaho ka leswi a landzeleke Yehovha hilaha ku heleleke.
37  (Hambi ku ri mina Yehovha u ndzi hlundzukerile hikwalaho ka n’wina, a ku, ‘Na wena a wu nge ngheni kwalaho.
38  Yoxuwa n’wana wa Nuni loyi a yimeke emahlweni ka wena, hi yena la nga ta nghena kona.’ Yena u n’wi tiyisile, hikuva u ta endla leswaku Israyele a dya ndzhaka ya rona.)
39  Loko ku ri vana va n’wina lava mi nga vula mi ku: “Va ta phangiwa,” ni vana va n’wina lava namuntlha va nga tiviki leswinene kumbe swo biha, vona va ta nghena, naswona ndzi ta va nyika rona, va ta ri teka.
40  Loko ku ri n’wina, hundzulukani mi khoma ndlela leyi yaka emananga hi ndlela ya Lwandle ro Tshwuka.’
41  “Hiloko mi ndzi hlamula mi ku, ‘Hi dyohele Yehovha. Hina—hi ta tlhandluka hi ya lwa hi ku landza hinkwaswo leswi Yehovha Xikwembu xa hina a hi leriseke swona!’ Hikwalaho un’wana ni un’wana u tikhamile hi matlhari yakwe ya nyimpi, mi swi teke swi olova ku tlhandlukela entshaveni.
42  Kambe Yehovha u ndzi byele a ku, ‘Va byele u ku: “Mi nga tshuki mi tlhandluka mi ya lwa, hikuva a ndzi kona exikarhi ka n’wina; leswaku mi nga hluriwi emahlweni ka valala va n’wina.”’
43  Hikwalaho ndzi mi byerile, kutani a mi ndzi yingisanga, kambe mi sungule ku tikhoma hi ndlela ya ku xandzukela xileriso xa Yehovha naswona mi kariha, mi ringete ni ku tlhandlukela entshaveni.
44  Kutani Vaamori lava a va tshama entshaveni yoleyo va huma ku ta hlangana na n’wina, va mi hlongorisa, hilaha tinyoxi ti endlaka hakona, va mi hangalasa eSeyiri ku ya fika eHorma.
45  Endzhaku ka sweswo mi vuyile mi sungula ku rila emahlweni ka Yehovha, kambe Yehovha a nga ri yingisanga rito ra n’wina, hambi ku ri n’wina a nga mi yingisanga.
46  Hikwalaho mi hambete mi tshama eKadexi masiku yo tala, ku ringana masiku yo tala lawa mi ma tshameke kona.
2  “Hiloko hi hundzuluka hi suka emananga hi famba hi ndlela ya Lwandle ro Tshwuka, hilaha Yehovha a ndzi byeleke hakona; kutani hi rhendzele Ntshava ya Seyiri masiku yo tala.
2  Eku heteleleni Yehovha a ndzi byela a ku,
3  ‘Mi rhendzele ntshava leyi hilaha ku ringaneke. Hundzulukani mi kongoma en’walungwini.
4  Kutani lerisa vanhu u ku: “Mi tsemakanya endzilakaneni wa vamakwenu, vana va Esawu lava va tshamaka eSeyiri; va ta chava hikwalaho ka n’wina, n’wina mi fanele mi xiya ngopfu.
5  Mi nga tshuki mi lwa na vona, hikuva a ndzi nge mi nyiki tiko ra vona hambi ku ri ku ringana vuanamo bya nkondzo wa nenge; hikuva Ntshava ya Seyiri ndzi yi nyike Esawu yi va ndzhaka.
6  Mi fanele mi dya swakudya leswi mi nga ta swi xava eka vona hi mali; mi fanele mi nwa ni mati lawa mi nga ma xava eka vona hi mali.
7  Hikuva Yehovha Xikwembu xa n’wina u mi katekisile exiendlweni xin’wana ni xin’wana xa voko ra n’wina. Yena u ku tiva kahle ku famba ka n’wina emananga lawa lamakulu. Yehovha Xikwembu xa n’wina u ve na n’wina eka malembe lawa ya 40. A mi pfumalanga nchumu.”’
8  Hikwalaho hi hundzile hi ya ekule ni vamakwerhu, vana va Esawu, lava a va tshama eSeyiri, hi ndlela ya Arabha, ku suka aElata ni ku suka aEsiyoni-gebere. “Endzhaku ka sweswo hi hundzuluke hi tsemakanya hi ndlela ya mananga ya Mowabu.
9  Hiloko Yehovha a ndzi byela a ku, ‘U nga tshuki u karhata Mowabu kumbe u lwa na yena, hikuva a ndzi nge ku nyiki ni rin’we ra tiko ra yena leswaku ri va ndzhaka, hikuva Ara ndzi ri nyike vana va Lota ri va ndzhaka.
10  (Vaemimi a va tshama kona eminkarhini yo sungula, tiko lerikulu naswona ri ri ni vanhu vo tala, va lehe kukota Vaanaka.
11  Loko ku ri Varefayimi, na vona a va langutiwa kukota Vaanaka, naswona Vamowabu a va hamba va va vitana Vaemimi.
12  Vahori a va tshama eSeyiri eminkarhini yo sungula, kutani vana va Esawu va va hlongola ni ku va lovisa emahlweni ka vona ivi va tshama endhawini ya vona, hilaha tiko ra Israyele ri faneleke ri endla hakona etikweni leri ri nga ndzhaka ya rona, leri Yehovha a nga ta va nyika rona hakunene.)
13  Enkarhini lowu, pfukani mi khoma ndlela leyi tsemakanyaka nkova wa Serede.’ Hikwalaho hi pele nkova wa Serede.
14  Kutani masiku lawa hi ma fambeke ku suka eKadexi-baniya ku fikela loko hi pela nkova wa Serede a ku ri malembe ya 38, kukondza xitukulwana hinkwaxo xa vavanuna va nyimpi xi herile exikarhi ka nxaxa, hilaha Yehovha a va hlambanyeleke hakona.
15  Voko ra Yehovha na rona ri tikombise ri ri ehenhla ka vona leswaku ri va karhata va huma exikarhi ka nxaxa, kukondza va hela.
16  “Hi ku hatlisa loko vavanuna hinkwavo va nyimpi va herile, va file hinkwavo exikarhi ka vanhu,
17  Yehovha a ya emahlweni a ndzi byela a ku,
18  ‘Namuntlha u tsemakanya endhawini ya Mowabu, ku nga Ara,
19  u fanele u tshinela emahlweni ka vana va Amone. U nga va karhati kumbe u va lwisa, hikuva a ndzi nge ku nyiki tiko ni rin’we ra vana va Amone ri va ndzhaka, hikuva ndzi ri nyike vana va Lota ri va ndzhaka.
20  Na rona a ri xiyiwa ri ri tiko ra Varefayimi. (Varefayimi va tshame eka rona eminkarhini yo sungula, naswona Vaamone a va hamba va va vitana Vazamazumimi.
21  A va ri tiko lerikulu ni ra vanhu vo tala ni lavo leha ku fana ni Vaanaka; kutani Yehovha a va lovisa emahlweni ka vona leswaku va va hlongola ivi va tshama endhawini ya vona;
22  hilaha a endleleke vana va Esawu hakona lava va tshamaka eSeyiri, loko a lovisa Vahori emahlweni ka vona, leswaku va va hlongola ivi va tshama endhawini ya vona ku fikela namuntlha.
23  Loko ku ri Vaavhimi, lava a va tshama eswimitanini ku ya fika eGaza, Vakafitoro, lava a va huma eKafitoro, va va lovisile, leswaku va tshama endhawini ya vona.)
24  “‘Sukani mi yima, mi ya pela nkova wa Arinoni. Maswivo, ndzi nyikete evokweni ra n’wina Sihoni hosi ya Hexiboni, Muamori. Hikwalaho sungulani ku teka rifuwo ra tiko ra yena, mi lwa na yena.
25  Esikwini leri ndzi ta sungula ku veka ku chavisa ka n’wina ni ku chaviwa ka n’wina emahlweni ka vanhu lava nga ta vikeriwa ha n’wina ehansi ka matilo hinkwawo; hakunene va ta rhurhumela naswona va ta va ni switlhavi leswi fanaka ni swa ku veleka n’wana hikwalaho ka n’wina.’
26  “Hiloko ndzi rhuma varhumiwa ni marito ya ku rhula ndzi ri emananga ya Kedemoti ma ya eka hosi ya Sihoni eHexiboni ndzi ku,
27  ‘Ndzi pfumelele ndzi tsemakanya etikweni ra wena. Ndzi ta famba egondzweni ntsena. A ndzi nge hundzulukeli exineneni kumbe eximatsini.
28  Swakudya leswi u nga ta ndzi xavisela swona hi mali ndzi ta swi dya; ni mati lawa u nga ta ndzi nyika wona hi mali ndzi ta ma nwa. Ntsena ndzi pfumelele ndzi tsemakanya ndzi famba hi milenge,
29  hilaha vana va Esawu lava tshamaka eSeyiri, ni Vamowabu lava tshamaka eAra va ndzi endleke hakona, ku fikela loko ndzi pela Yordani etikweni leri Yehovha Xikwembu xa hina a hi nyikaka rona.’
30  Kutani Sihoni hosi ya Hexiboni a nga hi pfumelelanga leswaku hi tsemakanya eka yena, hikuva Yehovha Xikwembu xa n’wina xi sihalarise moya wa yena, naswona mbilu ya yena yi nonon’hwa, ku endlela leswaku a n’wi nyiketa evokweni ra n’wina ku fana ni le sikwini leri.
31  “Hiloko Yehovha a ndzi byela a ku, ‘Waswivo, ndzi sungule ku tshikela Sihoni ni tiko rakwe evokweni ra wena. Sungula ku teka rifuwo ra tiko ra yena.’
32  Loko Sihoni a huma ni vanhu vakwe hinkwavo ku ta hlangana na hina enyimpini eYahasa,
33  hiloko Yehovha Xikwembu xa hina a n’wi tshikela eka hina, lerova hi n’wi hlurile ni vana vakwe ni vanhu vakwe hinkwavo.
34  Kutani hi nkarhi wolowo hi teka miti yakwe hinkwayo naswona hi nyikela miti hinkwayo endzovisweni, vavanuna, vavasati ni vana. A hi siyanga munhu ni un’we la poneke.
35  Hi teke ntsena swifuwo leswi hi swi phangeke, swin’we ni leswi phangiweke swa miti leyi hi yi tekeke.
36  Ku sukela eArowere lowu nga eribuweni ra nkova wa Arinoni ni muti lowu nga enkoveni, ku ya fika eGiliyadi, a ku vanga ni muti lowu a wu ri ehenhla swinene eka hina. Yehovha Xikwembu xa hina u yi tshikele eka hina hinkwayo.
37  Ntsena a mi tshinelanga ekusuhi ni tiko ra vana va Amone, ribuwa hinkwaro ra nkova wa Yaboko, kumbe miti ya ndhawu ya tintshava, kumbe nchumu wun’wana ni wun’wana lowu Yehovha Xikwembu xa hina a leriseke malunghana na wona.
3  “Hiloko hi hundzuluka hi tlhandluka hi ndlela ya Baxani. Kutani Ogo hosi ya Baxani a huma, yena ni vanhu vakwe hinkwavo, va ta hlangana na hina enyimpini aEdireyi.
2  Kutani Yehovha a ndzi byela a ku, ‘U nga n’wi chavi, hikuva kunene ndzi ta n’wi nyiketa evokweni ra wena, yena ni vanhu vakwe hinkwavo; u fanele u n’wi endla hilaha u endleke Sihoni hosi ya Vaamori hakona, loyi a a tshama eHexiboni.’
3  Hikwalaho Yehovha Xikwembu xa hina a nyiketa Ogo hosi ya Baxani ni vanhu vakwe hinkwavo evokweni ra hina, kutani hi n’wi dlaya ku fikela loko a sala a nga ha ri na munhu ni un’we la poneke.
4  Hi nkarhi wolowo hi teke miti yakwe hinkwayo. A ku na muti lowu hi nga va tekelangiki wona, miti ya 60, ndhawu hinkwayo ya Arigobi, mfumo wa Ogo eBaxani.
5  Leyi hinkwayo a ku ri miti leyi tiyisiweke hi rirhangu leri tlakukeke, tinyangwa ni swigogo, ku nga hlayiwi miti yo tala swinene leyi nga matiko-xikaya.
6  Hambiswiritano, hi yi nyikele endzovisweni, hilaha hi endleke Sihoni hosi ya Hexiboni hakona hi ku nyikela miti hinkwayo endzovisweni, vavanuna, vavasati ni vana.
7  Kutani hi titekele swifuwo hinkwaswo ni leswi phangiweke emitini.
8  “Hi nkarhi wolowo hi teke tiko evokweni ra tihosi timbirhi ta Vaamori, leti a ti ri exifundzheni xa Yordani, ku sukela enkoveni wa Arinoni ku ya fika eNtshaveni ya Herimoni;
9  (Vasidoni a va hamba va vitana Herimoni va ku i Siriyoni, naswona Vaamori a va hamba va ri vitana va ku i Seniri,)
10  miti hinkwayo ya tiko leri andlalekeke ni Giliyadi hinkwaro ni Baxani hinkwaro ku ya fika eSaleka na Edireyi, miti ya mfumo wa Ogo eBaxani.
11  Hikuva i Ogo ntsena hosi ya Baxani la seleke eka leswi swi nga sala swa Varefayimi. Maswivo! Rihlaka rakwe a ri ri rihlaka ra nsimbi. Xana a ri kona eRhaba tiko ra vana va Amone? Ku leha ka rona i swisungunu swa kaye kasi ku anama ka rona i swisungunu swa mune, hi ku ya hi xisungunu xa munhu.
12  Hi nkarhi wolowo hi teke tiko leri; ku sukela eArowere leri nga enkoveni wa Arinoni ni hafu ya ndhawu ya tintshava ya Giliyadi, ni miti ya rona ndzi yi nyike va ka Ruveni ni va ka Gadi.
13  Kutani leswin’wana hinkwaswo swa Giliyadi ni swa Baxani hinkwaro, swa mfumo wa Ogo ndzi swi nyike xiphemu xa nyimba ya Manase. Xana xifundzha hinkwaxo xa Arigobi, xa Baxani hinkwaro a xi thyiwanga leswaku i tiko ra Varefayimi?
14  “Yayiri n’wana wa Manase u teke xifundzha hinkwaxo xa Arigobi ku ya fika endzilakaneni wa va ka Gexura ni va ka Mukati, kutani u thye swimitana sweswo swa Baxani hi vito rakwe, ra Havhoti-yayiri ku fikela esikwini leri.
15  Makiri na yena ndzi n’wi nyike Giliyadi.
16  Kutani va ka Ruveni ni va ka Gadi ndzi va nyike ku suka eGiliyadi ku ya enkoveni wa Arinoni, ndzilakana wa kona wu le xikarhi ka nkova, ni ku ya fika eYaboko, nkova lowu nga endzilakaneni wa vana va Amone;
17  na Arabha na Yordani ni ndzilakana, ku sukela eKinereti ku ya elwandle ra Arabha, ku nga Lwandle ra Munyu, ehansi ka magiyagiya ya Pisiga etlhelo ra vuhuma-dyambu.
18  “Hiloko ndzi mi lerisa hi nkarhi wolowo ndzi ku, ‘Yehovha Xikwembu xa n’wina u mi nyike tiko leri leswaku mi ri teka. Mi ta hundza mi hlomile emahlweni ka vamakwenu, vana va Israyele, vavanuna hinkwavo va vurhena.
19  Ntsena vasati va n’wina ni vana va n’wina ni swifuwo swa n’wina (ndzi swi tiva kahle leswaku mi ni swifuwo swo tala) swi ta ya emahlweni swi tshama emitini ya n’wina leyi ndzi mi nyikeke yona,
20  kukondza Yehovha a wisisa vamakwenu na n’wina, na vona va fuwe tiko leri Yehovha Xikwembu xa n’wina a va nyikaka rona entsungeni wa Yordani; endzhaku ka sweswo un’wana ni un’wana u ta tlhelela endzhakeni leyi ndzi mi nyikeke yona.’
21  “Kutani hi nkarhi wolowo ndzi lerise Yoxuwa ndzi ku, ‘Mahlo ya wena ma swi vona hinkwaswo leswi Yehovha Xikwembu a swi endleke eka tihosi leti timbirhi. Yehovha u ta endla hilaha ku fanaka eka mimfumo hinkwayo leyi u hundzaka eka yona kwalaho.
22  Mi nga va chavi, hikuva Yehovha Xikwembu xa n’wina hi Yena la mi lwelaka.’
23  “Hi nkarhi wolowo ndzi kombele tintswalo eka Yehovha ndzi ku,
24  ‘Oho, Yehovha, Hosi leyi Lawulaka, wena u sungule ku endla leswaku nandza wa wena a vona vukulu bya wena ni voko ra wena ra matimba, hikuva, xana i mani xikwembu ematilweni kumbe emisaveni lexi endlaka swiendlo leswi fanaka ni swa wena, ni swiendlo swa matimba leswi fanaka ni swa wena?
25  Ndzi kombela u ndzi pfumelela ndzi hundza ndzi vona tiko lerinene leri nga entsungeni wa Yordani, ndhawu leyi leyinene ya tintshava na Lebanoni.’
26  Hiloko Yehovha a ndzi hlundzukela hikwalaho ka n’wina, naswona a nga ndzi yingisanga; kambe Yehovha a ndzi byela a ku, ‘Swi ringene hi wena! U nga ha pfuki u vulavula na mina hi mhaka leyi nakambe.
27  Tlhandlukela ehenhla ka Pisiga, u tlakusela mahlo evupela-dyambu, en’walungwini, edzongeni ni le vuxeni, u vona hi mahlo ya wena, hikuva a wu nge wu peli Yordani lowu.
28  Kutani lerisa Yoxuwa, u n’wi khutaza naswona u n’wi tiyisa, hikuva hi yena la nga ta pela emahlweni ka vanhu lava, hi yena la nga ta va endla leswaku va dya ndzhaka ya tiko leri u nga ta ri vona.’
29  Leswi hinkwaswo swi endleke loko ha ha tshama enkoveni emahlweni ka Beta-peyori.
33  Kutani lowu i nkateko lowu Muxe, munhu wa Xikwembu xa ntiyiso a katekiseke vana va Israyele ha wona emahlweni ka rifu rakwe.
2  U te: “Yehovha—u tile a suka eSinayi,A voninga ehenhla ka vona ku suka eSeyiri.U vangame ku suka endhawini ya tintshava ya Parani,A a ri ni timiriyadi to kwetsima,Evokweni rakwe ra xinene, valwi va nyimpi i va vona.
3  Naswona a a khathalela vanhu vakwe;Lavo kwetsima va vona hinkwavo va le vokweni ra wena.Kutani vona—va vurhama emilengeni ya wena;Va sungula ku amukela marito man’wana ya wena.
4  (Muxe u lerise nawu ehenhla ka hina wu va xileriso,Ndzhaka ya nhlengeletano ya Yakobe.)
5  Kutani a va hosi eYexuruni,Loko tinhloko ta vanhu ti hlengeletana,Nhlayo hinkwayo ya tinyimba ta Israyele.
6  Ruveni a a hanye a nga fi,Vanhu vakwe va nga vi vatsongo.”
7  Lowu a wu ri nkateko wa Yuda, hilaha a yeke emahlweni hakona a ku: “Oho Yehovha, yingisa rito ra Yuda,Onge u nga n’wi tisa eka varikwavo.Mavoko yakwe ma lwele leswi swi nga swa yena;Onge u nga va mupfuni wakwe eka swirha swakwe.”
8  Malunghana na Levhi u te: “Thumimi ya wena na Urimi ya wena i swa munhu la tshembekaka eka wena,Loyi u n’wi ringeke eMassa.U kanetane na yena ematini ya Meriba,
9  Munhu la byeleke tata wakwe ni mana wakwe a ku, ‘A ndzi n’wi vonanga.’Hambi ku ri vamakwavo a nga khathalanga ha vona,Ni vana vakwe a nga va tivanga.Hikuva va hlayise marito ya wena,Naswona va ye emahlweni va hlayisa ntwanano wa wena.
10  A va letele Yakobe eswibohweni swa wena swa vuavanyisiNa Israyele enawini wa wena.A va ku endlele murhi wa risuna etinhompfini ta wenaNi gandzelo leri heleleke ehenhla ka alitari ya wena.
11  Oho Yehovha, katekisa ntamu wakwe lowukulu,Onge u nga  tsakela ntirho wa mavoko yakwe.Lava va n’wi pfukelaka va vavise swinene emasengeni,Ni lava va n’wi vengaka swinene, leswaku va nga suki va yima.”
12  Malunghana na Benjamini, u te: “Loyi a rhandzekaka wa Yehovha a a tshame a sirhelelekile eka yena,Loko a n’wi sirhelela siku hinkwaro,U fanele a tshama exikarhi ka makatla yakwe.”
13  Malunghana na Yosefa, u te: “Onge tiko rakwe ri nga hambeta ri katekisiwa hi YehovhaHi swilo leswi hlawulekeke swa tilo, hi mberha,Ni hi xidziva xa mati lexi nga ehansi-hansi,
14  Ni hi swilo leswi hlawulekeke, mihandzu ya dyambu,Ni hi swilo leswi hlawulekeke, swirhangana swa tin’hweti ta ku rhendzeleka ka n’weti,
15  Ni hi leswo hlawuleka swinene leswi humaka etintshaveni ta le vuxeni,Ni hi swilo leswi hlawulekeke swa switsunga leswi tshamaka hilaha ku nga heriki,
16  Ni hi swilo leswi hlawulekeke swa misava ni ku tala ka yona,Ni hi mpfumelelo wa Loyi a tshamaka exihlahleni xa mitwa. Onge swi nga ta enhlokweni ya YosefaNi le thavathaveni ya loyi a hlawuriweke eka vamakwavo.
17  Ku vangama kakwe ku fana ni mativula ya nkunzi,Timhondzo takwe i timhondzo ta nkunzi leyi levakaU ta susumeta vanhu hi tonaHinkwavo ka vona ku ya fika emakumu ka misava,I makume ya magidi ya Efrayimi,I magidi ya Manase.”
18  Malunghana na Zebuloni, u te: “Oho Zebuloni, tsaka eku humeni ka wena,Na Isakara emintsongeni ya wena.
19  Vanhu va ta vitana tintshava.Kwalaho va ta endla switlhavelo swa ku lulama.Hikuva va ta an’wa rifuwo leri ro tala ra malwandleNi rifuwo leri fihliweke ra sava.”
20  Malunghana na Gadi, u te: “A ku katekisiwe la ndlandlamuxaka mindzilakana ya Gadi.U fanele a tshama kukota nghala,Kutani u fanele a handzula voko, ina, thavathava.
21  U ta tihlawulela xiphemu xo sungula,Hikuva xiavelo xa munyiki wa nawu xi hlayisiwe kwalaho.Naswona tinhloko ta vanhu ti ta hlengeletana swin’we.Kunene u ta hetisisa ku lulama ka YehovhaNi swiboho swakwe swa vuavanyisi na Israyele.”
22  Malunghana na Dani, u te: “Dani i xinghalana.U ta tlula a huma eBaxani.”
23  Malunghana na Neftali, u te: “Neftali wa amukeriwaNaswona u tele hi nkateko wa Yehovha.Teka vupela-dyambu ni dzonga.”
24  Malunghana na Axere, u te: “Axere u katekisiwe hi vana.A a amukeleke eka vamakwavo,A a pete nenge wakwe emafurheni.
25  Swilotlelo swa nyangwa ya wena i nsimbi ni koporo,Kutani ku famba ka wena u ntshunxekile ku ringana ni masiku ya wena.
26  A nga kona la fanaka ni Xikwembu xa ntiyiso xa Yexuruni,Lexi khandziyaka tilo xi ku pfunaNi xibakabaka lexi nga ni mapapa hi vukulu bya xona.
27  Ndhawu ya ku tifihla i Xikwembu xa minkarhi ya khale,Naswona ehansi i mavoko lama tshamaka hilaha ku nga heriki.U ta ku hlongolela nala emahlweni ka wena,U ta ku, ‘Va lovise!’
28  Kutani tiko ra Israyele ri ta tshama ri sirhelelekile,Nseledyana wa Yakobe hi woxe,Ehenhla ka tiko ra mavele ni vhinyo leyintshwa.Ina, matilo ya rona ma ta ri thonisela mberha.
29  Wa tsaka, Wena Israyele! I mani la fanaka na wena,Vanhu lava tsakelaka ku ponisa ka Yehovha,Xitlhangu xa mpfuno wa wena,Ni Loyi a nga banga ra wena lerikulu?Hikwalaho valala va wena va ta tsongahatiwa swinene emahlweni ka wena,Kutani wena—u ta famba etindhawini ta vona leti tlakukeke.”
12  “Leswi i swileriso ni swiboho swa vuavanyisi leswi mi faneleke mi xiya ku swi hetisisa etikweni leri Yehovha Xikwembu xa vatata wa n’wina a nga ta mi pfumelela leswaku mi ri teka, emasikwini hinkwawo lawa mi nga ta va mi hanya ha wona emisaveni.
2  Mi fanele mi lovisa hilaha ku heleleke tindhawu hinkwato leti matiko lawa mi ma hlongolaka a ma tirhela swikwembu swa wona eka tona, etintshaveni to leha ni le switsungeni ni le hansi ka murhi wun’wana ni wun’wana lowukulu.
3  Mi fanele mi hirimuxa tialitari ta wona, mi tshova tinsika ta wona to kwetsima, naswona mi fanele mi hisa timhandzi ta wona to kwetsima hi ndzilo, mi tsema swifaniso swa wona leswi vatliweke swa swikwembu swa wona, mi fanele mi lovisa mavito ya wona endhawini yoleyo.
4  “Mi nga tshuki mi endla tano eka Yehovha Xikwembu xa n’wina,
5  kambe ndhawu leyi Yehovha Xikwembu xa n’wina a nga ta yi hlawula etinyimbeni hinkwato leswaku a veka vito rakwe eka yona, leswaku ri tshama kona, mi ta yi lava naswona mi fanele mi ya eka yona.
6  Mi fanele mi tisa magandzelo ya n’wina yo hisiwa eka yona, switlhavelo swa n’wina, swiphemu swa n’wina swa vukhume, munyikelo wa voko ra n’wina, magandzelo ya n’wina ya xitshembiso lexi hlambanyiweke, magandzelo ya n’wina ya ku tirhandzela ni mativula ya ntlhambi wa n’wina wa tihomu ni ya ntlhambi wa n’wina wa tinyimpfu.
7  Kutani mi fanele mi dyela kwalaho emahlweni ka Yehovha Xikwembu xa n’wina, mi tsakela ntirho wun’wana ni wun’wana wa n’wina, n’wina ni va mindyangu ya n’wina, hikuva Yehovha Xikwembu xa n’wina u mi katekisile.
8  “Mi nga tshuki mi endla hilaha hi endlaka hakona laha namuntlha, un’wana ni un’wana a endla leswi lulameke ematihlweni yakwe,
9  hikuva a mi si fika endhawini yo wisela eka yona ni le ndzhakeni leyi Yehovha Xikwembu xa n’wina xi mi nyikaka yona.
10  Mi fanele mi pela Yordani mi ya tshama etikweni leri Yehovha Xikwembu xa n’wina xi mi nyikaka rona ri va ndzhaka, kunene u ta mi wisisa eka valala va n’wina hinkwavo lava va mi rhendzeleke, hakunene mi ta tshama mi sirhelelekile.
11  Kutani ndhawu leyi Yehovha Xikwembu xa n’wina a nga ta yi hlawula leswaku vito rakwe ri tshama eka yona, mi ta tisa eka yona hinkwaswo leswi ndzi mi lerisaka swona, magandzelo ya n’wina yo hisiwa, switlhavelo swa n’wina, swiphemu swa n’wina swa vukhume ni munyikelo wa voko ra n’wina ni leswi mi swi hlawuleke hinkwaswo swa magandzelo ya n’wina ya xitshembiso lexi hlambanyiweke, leswi mi nga ta swi endla switshembiso leswi hlambanyiweke eka Yehovha.
12  Mi fanele mi tsaka emahlweni ka Yehovha Xikwembu xa n’wina, n’wina ni vana va n’wina va majaha ni va vanhwanyana ni mahlonga ya n’wina ya xinuna ni ya xisati, ni Mulevhi la nga endzeni ka tinyangwa ta n’wina, hikuva a nga na xiavelo kumbe ndzhaka swin’we na n’wina.
13  Tivoneleni, hikuva mi nga tshuka mi humesa magandzelo ya n’wina yo hisiwa endhawini yin’wana ni yin’wana leyi mi yi vonaka.
14  Kambe endhawini leyi Yehovha a nga ta yi hlawula eka yin’wana ya tinyimba ta n’wina, hi kona laha mi nga ta humesela magandzelo ya n’wina yo hisiwa kona naswona kwalaho mi ta endla hinkwaswo leswi ndzi mi lerisaka swona.
15  “Ntsena mi nga tlhava rini na rini loko moya-xiviri wa n’wina wu swi navela, mi fanele mi dya nyama hi ku landza nkateko wa Yehovha Xikwembu xa n’wina lowu a mi katekiseke ha wona endzeni ka tinyangwa ta n’wina hinkwato. Loyi a nga tengangiki ni loyi a tengeke a nga yi dya, ku fana ni mhala ni mbavala.
16  Ntsena mi nga tshuki mi dya ngati. Mi fanele mi yi chululela emisaveni ku fana ni mati.
17  A wu nge pfumeleriwi ku dya xiphemu xa vukhume xa mavele ya wena endzeni ka tinyangwa ta wena kumbe xa vhinyo ya wena leyintshwa kumbe xa mafurha ya wena kumbe xa mativula ya wena ya ntlhambi wa tihomu ni ntlhambi wa tinyimpfu kumbe magandzelo man’wana ni man’wana ya wena ya xitshembiso lexi hlambanyiweke, leswi u nga ta swi endla switshembiso leswi hlambanyiweke kumbe magandzelo ya wena ya ku tirhandzela kumbe munyikelo wa voko ra wena.
18  Kambe u ta swi dyela emahlweni ka Yehovha Xikwembu xa wena, endhawini leyi Yehovha Xikwembu xa wena a nga ta yi hlawula, wena ni n’wana wa wena wa jaha ni wa nhwanyana ni hlonga ra wena ra xinuna ni ra xisati ni Mulevhi la tshamaka endzeni ka tinyangwa ta wena; u fanele u tsaka emahlweni ka Yehovha Xikwembu xa wena entirhweni wun’wana ni wun’wana wa wena.
19  Tivonele leswaku u nga tshiki Mulevhi emasikwini ya wena hinkwawo emisaveni ya wena.
20  “Loko Yehovha Xikwembu xa wena a ta ku ndlandlamuxela ndhawu ya wena, hilaha a ku tshembiseke hakona, kunene u ta vula u ku, ‘Inge ndzi dya nyama,’ hikuva moya-xiviri wa wena wu navela ku dya nyama, rini na rini loko moya-xiviri wa wena wu navela ku yi dya u nga yi dya nyama.
21  Loko ndhawu leyi Yehovha Xikwembu xa wena a nga ta yi hlawulela ku veka vito rakwe eka yona yo tshuka yi va ekule na wena, u fanele u tlhava swin’wana entlhambini wa wena wa tihomu kumbe swin’wana entlhambini wa wena wa tinyimpfu, leswi Yehovha a ku nyikeke swona, hilaha ndzi ku leriseke hakona, u fanele u swi dyela endzeni ka tinyangwa ta wena, rini na rini loko moya-xiviri wa wena wu swi navela.
22  Ntsena u ta swi dya hi ndlela leyi mhala ni mbavala swi nga dyiwaka ha yona: loyi a nga tengangiki ni loyi a tengeke va nga yi dya.
23  Ntsena u tiyimisela hilaha ku tiyeke leswaku u nga dyi ngati, hikuva ngati i moya-xiviri kutani u nga tshuki u dya moya-xiviri swin’we ni nyama.
24  U nga tshuki u yi dya. U fanele u yi chululela emisaveni ku fana ni mati.
25  U nga tshuki u yi dya, ku endlela leswaku swi ku fambela kahle, wena ni vana va wena lava nga ta ta endzhaku ka wena, hikuva u ta endla leswi lulameke ematihlweni ya Yehovha.
26  U rhwala ntsena swilo swa wena swo kwetsima leswi nga ta va swa wena, ni magandzelo ya wena ya xitshembiso lexi hlambanyiweke, naswona u fanele u ta endhawini leyi Yehovha a nga ta yi hlawula.
27  U fanele u endla magandzelo ya wena yo hisiwa, nyama ni ngati, ealitarini ya Yehovha Xikwembu xa wena; kutani ngati ya switlhavelo swa wena yi fanele yi chuluriwa ealitarini ya Yehovha Xikwembu xa wena, kambe nyama u nga yi dya.
28  “Tivonele, u fanele u yingisa marito lawa hinkwawo lawa ndzi ku lerisaka wona, leswaku swi ta ku fambela kahle, wena ni vana va wena lava nga ta ta endzhaku ka wena, hilaha ku nga riki na makumu, hikuva u ta endla leswinene ni leswi lulameke ematihlweni ya Yehovha Xikwembu xa wena.
29  “Loko Yehovha Xikwembu xa wena a ta va a tseme emahlweni ka wena matiko lawa u nga ta ma hlongola, u fanele u tlhela u ma hlongola, u tshama etikweni ra wona.
30  Tivonele, hikuva u nga tshuka u phasiwa endzhaku ka wona, endzhaku ka loko ma lovisiwile emahlweni ka wena, naswona u chava leswaku u nga vutisisi malunghana ni swikwembu swa wona, u ku, ‘Xana matiko lawa a ma tirhela swikwembu swa wona hi ndlela yihi? Kutani mina, ina, mina ndzi ta endla hi ndlela leyi fanaka.’
31  U nga tshuki u endla tano eka Yehovha Xikwembu xa wena, hikuva swilo hinkwaswo leswi nyenyetsaka eka Yehovha, leswi a swi vengaka, va swi endlele swikwembu swa vona, hikuva hambi va ri vana va vona va majaha ni va vanhwanyana va hambeta va va hisela swikwembu swa vona hi ndzilo.
32  Rito rin’wana ni rin’wana leri ndzi mi lerisaka rona mi fanele mi xiya ku ri endla. Mi nga tshuki mi engetela eka rona kumbe mi susa eka rona.
