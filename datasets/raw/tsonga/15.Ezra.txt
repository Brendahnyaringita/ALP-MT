10  Hi ku hatlisa loko Ezra a hete ku khongela naswona a tiphofurile a ri karhi a rila a pavalale emahlweni ka yindlu ya Xikwembu xa ntiyiso, vanhu va Israyele va hlengeletanela eka yena, nhlengeletano leyikulu ngopfu, vavanuna ni vavasati ni vana, hikuva vanhu va rile ngopfu.
2  Kutani Xekaniya n’wana wa Yehiyele wa vana va Elami a angula Ezra a ku: “Hina—a hi tshembekanga eka Xikwembu xa hina, lerova hi tshamisise vasati vambe lava humaka eka vanhu va matiko. Sweswi Israyele u ni ntshembo malunghana ni leswi.
3  Sweswi a hi endleni ntwanano ni Xikwembu xa hina wa ku hlongola vasati hinkwavo ni lava va velekiweke hi vona hi ku landza xitsundzuxo xa Yehovha ni le ka lava va chavaka xileriso xa Xikwembu xa hina, leswaku swi endliwa hi ku landza nawu.
4  Suka u yima, hikuva mhaka yi le mavokweni ya wena, na hina hi na wena. Vana ni matimba u teka goza.”
5  Hiloko Ezra a suka a yima, kutani a hlambanyisa varhangeri va vaprista, Valevhi ni tiko hinkwaro ra Israyele leswaku va hlambanya ku endla hi ku landza rito leri. Hiloko va hlambanya.
6  Kutani Ezra a suka a yima emahlweni ka yindlu ya Xikwembu xa ntiyiso, a nghena eholweni yo dyela eka yona ya Yehohanani n’wana wa Eliyaxibi. Hambiloko a nghenile kwalaho, a nga dyanga xinkwa naswona a nga nwanga mati, hikuva a a rila hikwalaho ka ku pfumala ku tshembeka ka vanhu lava va nga evukhumbini.
7  Hiloko va hundzisa rito eYuda ni le Yerusalema eka hinkwavo lava a va ri evukhumbini eku sunguleni leswaku va hlengeletana eYerusalema;
8  kutani un’wana ni un’wana loyi a nga fikangiki emasikwini manharhu hi ku landza xitsundzuxo xa tihosana ni vakulukumba—nhundzu yakwe hinkwayo a yi ta vekeriwa etlhelo naswona yena a hambanisiwa ni nhlengeletano ya vanhu lava va nga evukhumbini.
9  Kutani vanhu hinkwavo va Yuda na Benjamini va hlengeletana eYerusalema ku nga si hela masiku manharhu, hileswaku, en’hwetini ya vukaye esikwini ra vu-20 ra n’hweti, vanhu hinkwavo a va tshame endhawini leyi pfulekeke, endlwini ya Xikwembu xa ntiyiso, va rhurhumela hikwalaho ka mhaka leyi ni hikwalaho ka mpfula.
10  Hi ku famba ka nkarhi Ezra lowa muprista a suka a yima, a ku eka vona: “N’wina mi endle hi ku pfumala ku tshembeka hikuva mi tshamisise vasati vambe leswaku mi engetela nandzu wa Israyele.
11  Sweswi tiphofuleni eka Yehovha Xikwembu xa vatata wa n’wina, mi endla leswi swi n’wi tsakisaka, mi tihambanisa ni vanhu va tiko ni vasati vambe.”
12  Hiloko nhlengeletano hinkwayo yi hlamula, yi vula hi rito lerikulu yi ku: “Swi le ka hina ku endla hi ku pakanisa hi ku landza rito ra wena.
13  Hambiswiritano, vanhu va tele, naswona i nguva ya mpfula, a swi koteki ku yima ehandle; ntirho lowu a wu nge heti siku rin’we kumbe mambirhi, hikuva hi xandzuke ngopfu swinene emhakeni leyi.
14  Hi kombela leswaku tihosana ta hina ti yimela nhlengeletano hinkwayo; loko ku ri hinkwavo lava va nga emitini ya hina lava va tshamisiseke vasati vambe, a va fike hi minkarhi leyi vekiweke, va ri ni vakulukumba va muti wun’wana ni wun’wana ni vaavanyisi va kona, ku fikela loko hi tlherise ku hlundzuka lokukulu ka Xikwembu xa hina eka hina, hikwalaho ka mhaka leyi.”
15  (Hambiswiritano, Yonathani n’wana wa Asahele na Yahaziya n’wana wa Tikwa, a va pfumelelananga na swona leswi, kutani Mexulama na Xabetayi lowa Mulevhi hi vona lava va va pfuneke.)
16  Kutani lava a va ri evukhumbini eku sunguleni va endla hi ndlela yoleyo; hiloko Ezra lowa muprista ni vavanuna lava a va ri varhangeri va yindlu ya vatatana, hinkwavo ka vona hi mavito ya vona, va tihambanisa, va sungula ku tshama hi siku ro sungula ra n’hweti ya vukhume ku kambisisa mhaka leyi;
17  hakatsongo-tsongo va heta vavanuna hinkwavo hi siku ro sungula ra n’hweti yo sungula lava va tshamisiseke vasati vambe.
18  Kutani ku kumeka vana van’wana va vaprista lava va tshamisiseke vasati vambe; eka vana va Yexuwa n’wana wa Yohozadaki ni vamakwavo, Maseya na Eliyezere na Yaribi na Gedaliya.
19  Kambe va tshembisa hi ku qhavulana leswaku va ta hlongola vasati va vona, naswona leswi a va ri ni nandzu, a ku ta va ni khuna ra nandzu wa vona entlhambini.
20  Eka vana va Imere a ku ri na Hanane na Zebadiya;
21  eka vana va Harimi, Maseya na Eliya na Xemaya na Yehiyele na Uzhiya;
22  eka vana va Paxahuru, Eliwenayi, Maseya, Iximayele, Nethanele, Yozabadi na Eliyasa.
23  Eka Valevhi, Yozabadi na Ximeyi na Kelaya (hileswaku, Kelita), Petahiya, Yuda na Eliyezere;
24  eka vayimbeleri, Eliyaxibi; eka varindzi va tinyangwa, Xalumu na Teleme na Uri.
25  Eka Israyele, eka vana va Paroxi a ku ri na Ramiya na Iziya na Malikiya na Miyamini na Eliyazara na Malikiya na Benaya;
26  eka vana va Elami, Mataniya, Zakariya na Yehiyele na Abidi na Yeremoto na Eliya;
27  eka vana va Zatu, Eliwenayi, Eliyaxibi, Mataniya na Yeremoto na Zabada na Aziza;
28  eka vana va Bebayi, Yehohanani, Hananiya, Zabayi, Atalayi;
29  eka vana va Bani, Mexulama, Malukana na Adaya, Yaxubu na Xeyala na Yeremoto;
30  eka vana va Pahata-mowabu, Adina na Kelala, Benaya, Maseya, Mataniya, Bezalele na Binuyi na Manase;
31  eka vana va Harimi, Eliyezere, Ixiya, Malikiya, Xemaya, Ximiyoni,
32  Benjamini, Maluka na Xemariya;
33  eka vana va Haxumu, Matenayi, Matata, Zabada, Elifalete, Yeremayi, Manase na Ximeyi;
34  eka vana va Bani, Maadayi, Amirama na Uwele,
35  Benaya, Bedeya, Keluhi,
36  Vhaniya, Meremoto, Eliyaxibi,
37  Mataniya, Matenayi na Yasu;
38  eka vana va Binuyi, Ximeyi
39  na Xelemiya na Natani na Adaya,
40  Makinadebayi, Xaxayi, Xarayi,
41  Azarele na Xelemiya, Xemariya,
42  Xalumu, Amariya, Yosefa;
43  eka vana va Nebo, Yeyiyele, Matitiya, Zabada, Zebina, Yadayi na Yuwele na Benaya.
44  Hinkwavo lava a va amukele vasati vambe, va hlongola vasati volavo ni vana va vona.
4  Loko swirha swa Yuda na Benjamini swi twa leswaku vana va le Vukhumbini va akela Yehovha Xikwembu xa Israyele tempele,
2  xikan’we-kan’we va tshinelela Zerubabele ni varhangeri va tindlu ta vatatana, va ku eka vona: “Hi pfumeleleni hi aka swin’we na n’wina; hikuva hi lava Xikwembu xa n’wina ku fana na n’wina, naswona hi humesela xona switlhavelo ku sukela emasikwini ya Esari-hadoni hosi ya Asiriya, loyi a hi tiseke laha.”
3  Kambe, Zerubabele na Yexuwa ni varhangeri hinkwavo va tindlu ta vatata wa Israyele, va ku eka vona: “A ku na nchumu lexi mi nga xi endlaka ku hi pfuna ku akela Xikwembu xa hina yindlu, hikuva hina hi ta akela Yehovha Xikwembu xa Israyele yindlu, hilaha Hosi Korexe, hosi ya Peresiya a hi leriseke hakona.”
4  Vanhu va tiko a va ya emahlweni va tsanisa mavoko ya vanhu va Yuda naswona va va heta matimba ya ku aka,
5  va va tholela vatsundzuxi leswaku va pfilunganya kungu ra vona emasikwini hinkwawo ya Korexe hosi ya Peresiya ku fikela emfun’weni wa Dariyosi hosi ya Peresiya.
6  Naswona eku fumeni ka Ahasuwerusi, eku sunguleni ka ku fuma kakwe, va tsala marito yo hehla vaaki va Yuda na Yerusalema.
7  Nakambe, emasikwini ya Atazekiseki, Bixilama, Mitiredata, Tabele ni vanghana vakwe hinkwavo, va tsalele Atazekiseki hosi ya Peresiya, naswona a va tsale papila hi tinhlanga ta Xiaramu, ri hundzuluxeriwe eririmini ra Xiaramu.
8  Rehumi ndhuna leyikulu ya hulumendhe na Ximxayi mutsari, va tsala papila ro hehla Yerusalema ri ya eka Atazekiseki lowa hosi, hi ndlela leyi landzelaka:
9  Xisweswo Rehumi ndhuna leyikulu ya hulumendhe na Ximxayi mutsari ni vanghana vakwe hinkwavo, vaavanyisi ni tindhuna ta xiyimo xa le hansi entsungeni wa Nambu, vamatsalana, vanhu va Ereki, Vababilona, vaaki va le Susa, hileswaku Vaelami,
10  ni matiko hinkwawo lawa Asenapara lonkulu la xiximekaka a ma yiseke evukhumbini, a ma tshamisiseke emitini ya Samariya, ni hinkwavo lava nga entsungeni wa Nambu, ——; sweswi
11  hi leri papila leri va ri rhumeleke malunghana na yona: “Eka Atazekiseki lowa hosi, malandza ya wena, vavanuna lava nga entsungeni wa Nambu: Sweswi
12  a swi tiveke eka hosi leswaku Vayuda lava va teke laha va huma eka wena va tile eka hina eYerusalema. Va aka muti wo xandzuka ni wo biha, naswona va hete ku aka marhangu ni ku lunghisa masungulo.
13  Sweswi hosi a yi swi tive leswaku, loko ko pfuxiwa muti niloko ko hetiwa marhangu ya wona, a va nge humesi xibalo hambi ku ri ndzuvo kumbe muthelo, naswona tihosi ti ta lahlekeriwa evuhlayiselweni bya xuma.
14  Leswi hi dyaka munyu wa le xigodlweni, naswona swi nga fanelangiki eka hina ku vona vuhava bya hosi, hikwalaho hi rhumele rito leswaku hi tivisa hosi,
15  leswaku ku kambisisiwa buku ya matimu ya vakokwa wa wena. Kutani u ta swi kuma ebukwini ya matimu, u vona leswaku muti wolowo i muti wa ku xandzuka, wu tisa ku lahlekeriwa eka tihosi ni le migangeni leyi nga ehansi ka vulawuri bya hosi, naswona a wu ri ni vulawuri bya ku pfukela exikarhi ka wona ku sukela emasikwini ya khale. Hikwalaho ka sweswo muti lowu wu mbundzumuxiwile.
16  Hi tivisa hosi leswaku, loko ko pfuxiwa muti wolowo niloko ko hetiwa marhangu ya wona, na wena a wu nge vi na xiavelo entsungeni wa Nambu.”
17  Hosi yi rhumela rito eka Rehumi ndhuna leyikulu ya hulumendhe ya Ximxayi lowa mutsari ni le ka vanghana va yona hinkwavo lava a va tshama eSamariya ni hinkwavo lava a va ri entsungeni wa Nambu, yi ku: “Xewani! Sweswi
18  matsalwa ya ximfumo lawa mi hi rhumeleke wona ma hlayiwe kahle emahlweni ka mina.
19  Kutani ndzi humese xileriso, va kambisisile va kuma leswaku muti wolowo, ku sukela emasikwini ya khale, hi wona wu pfukeleke tihosi, naswona ku xandzuka ni ku pfukela a swi endleriwa eka wona.
20  A ku ri ni tihosi ta matimba ehenhla ka Yerusalema ni leti a ti lawula entsungeni hinkwawo wa Nambu, naswona xibalo, ndzuvo ni muthelo a swi nyikiwa tona.
21  Sweswi humesani xileriso leswaku vanhu lava va tiyeke emirini va tshika, leswaku muti wolowo wu nga pfuxiwi kukondza ku va mina la humesaka xileriso.
22  Xisweswo xiyani leswaku ku nga honisiwi nchumu emhakeni leyi, leswaku ku nga vi na swo biha leswi engetelekaka leswi nga ta vavisa tihosi.”
23  Endzhaku ka loko kopi ya tsalwa ra ximfumo ra Atazekiseki lowa hosi ri hlayiwile emahlweni ka Rehumi na Ximxayi lowa mutsari ni vanghana va vona, va hatlisa va ya eYerusalema eka Vayuda va va tshikisa hi matimba ya matlhari.
24  Hi wona nkarhi lowu ntirho wa yindlu ya Xikwembu leyi a yi ri eYerusalema wu yimeke ha wona; wu yimise xisweswo ku fikela elembeni ra vumbirhi ra ku fuma ka Dariyosi hosi ya Peresiya.
8  Kutani hi lava varhangeri va tindlu ta vatatana ni ku tsarisiwa ka vona hi ku ya hi swivongo ka lava va nga ta tlhandluka na mina hi nkarhi wa ku fuma ka Atazekiseki lowa hosi, loko va huma eBabilona:
2  Eka vana va Finiyasi, Gerixomu; eka vana va Ithamara, Daniyele; eka vana va Davhida, Hatuxi;
3  eka vana va Xekaniya, eka vana va Paroxi, Zakariya, naswona a ku tsarisiwe vaxinuna va 150 eka yena;
4  eka vana va Pahata-mowabu, Eliyeho-enayi n’wana wa Zerahiya, yena a ri ni vaxinuna va 200;
5  eka vana va Zatu, Xekaniya n’wana wa Yahaziyele, a ri ni vaxinuna va 300;
6  eka vana va Adini, Ebedi n’wana wa Yonathani, a ri ni vaxinuna va 50;
7  eka vana va Elami, Yexaya n’wana wa Ataliya, a ri ni vaxinuna va 70;
8  eka vana va Xefatiya, Zebadiya n’wana wa Mikayele, a ri ni vaxinuna va 80;
9  eka vana va Yowabu, Obadiya n’wana wa Yehiyele, a ri ni vaxinuna va 218;
10  eka vana va Bani, Xelomiti n’wana wa Yosifiya, a ri ni vaxinuna va 160;
11  eka vana va Bebayi, Zakariya n’wana wa Bebayi, a ri ni vaxinuna va 28;
12  eka vana va Azigadi, Yohanani n’wana wa Hakatana, a ri ni vaxinuna va 110;
13  eka vana va Adonikamu, lavo hetelela, hi lawa mavito ya vona: Elifalete, Yehiyele na Xemaya, a va ri ni vaxinuna va 60;
14  eka vana va Bigivhayi, Utayi na Zabudi, a va ri ni vaxinuna va 70.
15  Kutani ndzi va hlengeleta enambyeni lowu taka eAhavha; hi dzima mixaxa kwalaho masiku manharhu, leswaku ndzi kambela vanhu ni vaprista, kambe a ndzi kumanga munhu eka vana va Levhi.
16  Hiloko ndzi rhumela rito leswaku ku vitaniwa Eliyezere, Ariyele, Xemaya na Elinathani na Yaribi na Elinathani na Natani na Zakariya na Mexulama, varhangeri, na Yowaribi na Elinathani, valeteri.
17  Ndzi va lerisa malunghana na Ido la nga murhangeri wa le ndhawini ya Kasifiya, ndzi va byela marito lawa va nga ta ma vula eka Ido ni vamakwavo Vanethinimi endhawini ya Kasifiya, leswaku va hi tisela lava va nga ta tirha endlwini ya Xikwembu xa hina.
18  Kutani va hi tisela hi ku ya hi voko lerinene ra Xikwembu xa hina leri ri nga eka hina, munhu wa vutlhari, a huma eka vana va Maheli ntukulu wa Levhi n’wana wa Israyele, ku nga Xerebiya ni vana vakwe ni vamakwavo, va ri 18;
19  Haxabiya a ri na Yexaya va huma eka vana va Merari, vamakwavo ni vana va vona, va ri 20.
20  Eka Vanethinimi, lava Davhida ni tihosana va va nyikeke ntirho wa Valevhi, a ku ri ni Vanethinimi va 220, lava hinkwavo ka vona va hlawuriweke hi mavito.
21  Kutani ndzi huwelela leswaku ku va ni ku titsona swakudya kwalaho enambyeni wa Ahavha, leswaku hi titsongahata emahlweni ka Xikwembu xa hina, leswaku hi kuma ndlela leyi yi hi lulameleke eka xona, ni ya vana va hina ni ya nhundzu ya hina.
22  Hikuva a ndzi nyuma ku kombela vandla ra nyimpi ni vagadi va tihanci va hosi leswaku va hi pfuna ku lwa ni nala endleleni, hikuva hi byele hosi hi ku: “Voko ra Xikwembu ri na hinkwavo lava xi lavaka leswaku xi va endlela leswinene, kambe ntamu wa xona ni ku hlundzuka ka xona swi le henhla ka hinkwavo lava va xi tshikaka.”
23  Hikwalaho hi titsone swakudya hi tlhela hi kombela eka Xikwembu xa hina malunghana ni leswi, lerova xi pfumela leswaku hi kombela eka xona.
24  Hiloko ndzi hambanisa vaprista lava rhangelaka va 12, ku nga Xerebiya, Haxabiya, ni vamakwavo va khume.
25  Kutani ndzi va pimela silivhere ni nsuku ni swingolongondzwana, munyikelo wa yindlu ya Xikwembu xa hina lowu hosi ni vatsundzuxi va yona ni tihosana ta yona ni Vaisrayele hinkwavo lava a va ta kumeka va swi nyikeleke.
26  Hiloko ndzi va pimela evokweni ra vona titalenta ta silivhere ta 650 ni swingolongondzwana swa silivhere swa 100 leswi swi durhaka titalenta timbirhi ni nsuku ni titalenta ta 100,
27  ni minkambana ya nsuku ya 20 leyi durhaka tidarika ta 1 000 ni swingolongondzwana swimbirhi swa koporo leyinene, swa ku tshwuka loku vangamaka, ku fana ni nsuku lowu navelekaka.
28  Kutani ndzi va byela ndzi ku: “Mi nchumu lowu kwetsimaka eka Yehovha, ni swingolongondzwana i nchumu lowu kwetsimaka, ni silivhere ni nsuku i magandzelo ya ku tirhandzela lama yaka eka Yehovha Xikwembu xa vatata wa n’wina.
29  Tshamani mi xalamukile naswona mi rindzile ku fikela loko mi swi pima emahlweni ka vaprista lava rhangelaka ni Valevhi ni tihosana ta vatata wa Israyele eYerusalema, etiholweni to dyela eka tona ta yindlu ya Yehovha.”
30  Vaprista ni Valevhi va amukela ntiko wa silivhere ni nsuku ni swingolongondzwana, leswaku va swi tisa eYerusalema endlwini ya Xikwembu xa hina.
31  Eku heteleleni hi suka enambyeni wa Ahavha hi siku ra vu-12 ra n’hweti yo sungula hi ya eYerusalema, kutani voko ra Xikwembu xa hina a ri ri na hina, lerova xi hi kutsula exandleni xa nala ni le ka lava va hi tumbeleleke endleleni.
32  Hiloko hi fika eYerusalema hi tshama kona masiku manharhu.
33  Kutani hi siku ra vumune, hi sungula ku pima silivhere ni nsuku ni swingolongondzwana endlwini ya Xikwembu xa hina hi swi nghenisa evokweni ra Meremoto n’wana wa Yuriya lowa muprista a ri na Eliyazara n’wana wa Finiyasi, va ri na Yozabadi n’wana wa Yexuwa na Nowadiya n’wana wa Binuyi, lava va nga Valevhi,
34  hi nhlayo ni ntikelo wa hinkwaswo, endzhaku ka sweswo ntiko hinkwawo wu tsariwe ehansi hi nkarhi wolowo.
35  Lava va humaka evukhumbini, lava a va ri evukhumbini eku sunguleni, va nyikela switlhavelo swo hisiwa eka Xikwembu xa Israyele, tinkunzi ta 12 ta tiko hinkwaro ra Israyele, makhuna ya 96, swinyimpfana swa xinuna swa 77, swiphongo swa 12 swi va magandzelo ya xidyoho, hinkwaswo swi ri gandzelo ro hisiwa eka Yehovha.
36  Hiloko milawu ya hosi hi yi nyika valanguteri ni tindhuna-nkulu leti nga entsungeni wa Nambu, kutani va pfuna vanhu ni yindlu ya Xikwembu xa ntiyiso.
9  Hi ku hatlisa loko swilo leswi swi herile, tihosana ti tshinela eka mina, ti ku: “Vanhu va Israyele ni vaprista ni Valevhi, a va tihambanisanga ni vanhu vamatiko eka swilo swa wona swo nyenyetsa, ku nga Vakanana, Vaheti, Vaperezi, Vayebusi, Vaamone, Vamowabu, Vaegipta ni Vaamori.
2  Hikuva va amukele vana va vona va vanhwanyana van’wana va va va vona ni va vana va vona; kutani vona, mbewu leyi yo kwetsima, va tihlanganise ni vanhu va matiko, voko ra tihosana ni vafumi lava va va khomeleke hi rona leri ri rhangeleke eku pfumaleni loku ka vutshembeki.”
3  Hi ku hatlisa loko ndzi twa mhaka leyi, ndzi handzule nguvu ya mina hi le xikarhi ni nguvu ya mina yo pfumala mavoko, kutani ndzi tsuvula misisi yin’wana ya nhloko ya mina ni malepfu ya mina, ndzi tshama ndzi ri ni gome.
4  Hiloko va ta va ta hlengeletana, un’wana ni un’wana a rhurhumela hikwalaho ka marito ya Xikwembu xa Israyele yo lwa ni ku pfumala ku tshembeka ka vanhu lava va nga evukhumbini, mina ndzi tshama ndzi ri ni gome ku fikela egandzelweni ra mavele ra nimadyambu.
5  Hiloko ndzi suka ndzi yima eku tsongahatiweni ka mina hi nkarhi wa gandzelo ra mavele ra nimadyambu, nguvu ya mina ni nguvu ya mina yo pfumala mavoko yi handzuke hi le xikarhi, ndzi nkhinsama hi matsolo, ndzi tlakusela swandla swa mina eka Yehovha Xikwembu xanga.
6  Kutani ndzi ya emahlweni ndzi ku: “Oho Xikwembu xanga, ndzi khomiwe hi tingana naswona ndzi nyuma ku tlakusela xikandza eka wena, Wena Xikwembu xanga, hikuva swihoxo swa hina swi andzile ehenhla ka nhloko ya hina, naswona ku va ni nandzu ka hina i kukulu swinene ku ya fika ematilweni.
7  Ku sukela emasikwini ya vatatana hi ve ni nandzu lowukulu ku ta fika esikwini leri; naswona hikwalaho ka swihoxo swa hina, hina swin’we ni tihosi ta hina ni vaprista va hina hi nyiketiwe evokweni ra tihosi ta matiko hi banga, hi vukhumbi ni ku phangiwa ni tingana exikandzeni, ku fana ni le sikwini leri.
8  Kutani sweswi, swa nkarhinyana hi kume musa wa Yehovha Xikwembu xa hina, hi ku hi siyela lava va balekeke ni hi ku hi nyika masalela endhawini yakwe yo kwetsima, ku endlela leswaku mahlo ya hina ma hatima, Wena Xikwembu xa hina, ni ku hi pfuxetanyana evuhlongeni bya hina.
9  Hikuva hi malandza; Xikwembu xa hina a xi hi siyanga evuhlongeni bya hina, kambe xi hi kombisa musa wa rirhandzu emahlweni ka tihosi ta Peresiya, leswaku xi hi pfuxelela hi xikongomelo xa leswaku hi aka yindlu ya Xikwembu xa hina ni ku vuyetela tindhawu ta yona leti nga marhumbi ni ku hi nyika rirhangu ra maribye eYuda ni le Yerusalema.
10  “Oho Xikwembu xa hina, sweswi hi ta ku yini, endzhaku ka leswi? Hikuva hi tshike swileriso swa wena,
11  leswi u swi leriseke hi malandza ya wena ku nga vaprofeta, u ku, ‘Tiko leri mi nghenaka eka rona ku ya tshama eka rona i tiko leri nyameke hikwalaho ka ku nyama ka vanhu va matiko, hikwalaho ka swilo swa vona swo nyenyetsa leswi va ri tateke ha swona ku suka emakumu man’wana ku ya emakumu man’wana hi thyaka ra vona.
12  Mi nga tshuki mi nyika majaha ya vona vana va n’wina va vanhwanyana, ni vana va vona va vanhwanyana mi nga va tekeli majaha ya n’wina; mi nga tshuki mi tirhela ku rhula ka vona ni ku humelela ka vona, hilaha ku nga riki na makumu, ku endlela leswaku mi va ni matimba, kunene mi dya leswinene swa tiko, hakunene mi ri teka ri va ra n’wina ni ra vana va n’wina hilaha ku nga riki na makumu.’
13  Endzhaku ka hinkwaswo leswi swi hi weleke hikwalaho ka swiendlo swo biha ni nandzu wa hina lowukulu—hikuva wena, Wena Xikwembu xa hina, u xi tekele ehansi xihoxo xa hina, naswona u hi nyike lava va poneke kukota lava—
14  xana hi ta ya emahlweni hi tlula swileriso swa wena nakambe ni ku endla ntwanano wa vukati ni vanhu va swilo leswi swo nyenyetsa? Xana a wu nge hi hlundzukeli hi ku helela, lerova ku nga vi na munhu la salaka kumbe la balekaka?
15  Oho Yehovha Xikwembu xa Israyele, u lulamile, hikuva hi sele hi ponile ku fikela esikwini leri. Sweswi hi yime emahlweni ka wena hikwalaho ka nandzu wa hina, hikuva a swi koteki leswaku hi yima emahlweni ka wena hikwalaho ka leswi.”
7  Endzhaku ka swilo leswi, eku fumeni ka Atazekiseki hosi ya Peresiya, Ezra n’wana wa Seraya, n’wana wa Azariya, n’wana wa Hilkiya
2  n’wana wa Xalumu, n’wana wa Sadoki, n’wana wa Ahithuba
3  n’wana wa Amariya, n’wana wa Azariya, n’wana wa Merayoto
4  n’wana wa Zerahiya, n’wana wa Uzi, n’wana wa Buki
5  n’wana wa Abixuwa, n’wana wa Finiyasi, n’wana wa Eliyazara, n’wana wa Aroni muprista lonkulu—
6  Ezra loyi ku vulavuriweke ha yena a tlhandluka a huma eBabilona; a a ri mukopi la nga ni vuswikoti enawini wa Muxe, lowu wu humaka eka Yehovha Xikwembu xa Israyele, lerova hosi yi n’wi nyika, hi ku ya hi voko ra Yehovha Xikwembu xa yena, hinkwaswo leswi a swi kombelaka.
7  Kutani vana van’wana va Israyele ni va vaprista ni Valevhi ni vayimbeleri ni varindzi va nyangwa ni Vanethinimi va tlhandlukela eYerusalema elembeni ra vunkombo ra Atazekiseki lowa hosi.
8  A hetelela a fike eYerusalema hi n’hweti ya vuntlhanu, hileswaku, hi lembe ra vunkombo ra hosi.
9  Hikuva hi siku ro sungula ra n’hweti yo sungula, u hlawule ku tlhandluka a huma eBabilona, naswona hi siku ro sungula ra n’hweti ya vuntlhanu, u fike eYerusalema, hi ku ya hi voko ra xinene ra Xikwembu xakwe ehenhla ka yena.
10  Hikuva Ezra a a lunghiselele mbilu yakwe leswaku yi kambisisa nawu wa Yehovha ni ku wu endla ni ku dyondzisa xileriso ni vululami eIsrayele.
11  Hi leri papila leri Hosi Atazekiseki a ri nyikeke Ezra lowa muprista, lowa mukopi, mukopi wa marito ya swileriso swa Yehovha ni wa milawu yakwe eka Israyele:
12  “Atazekiseki, hosi ya tihosi, eka Ezra lowa muprista, mukopi wa nawu wa Xikwembu xa matilo: Ku rhula a ku hetiseke. Naswona sweswi
13  ndzi humese xileriso, leswaku un’wana ni un’wana loyi a nga emfun’weni wa mina evanhwini va Israyele ni vaprista va vona ni Valevhi la rhandzaka ku ya eYerusalema na wena, a nga ya.
14  Kutani xileriso xi rhumeriwe emahlweni ka hosi ni vatsundzuxi va yona va nkombo leswaku va ya kambisisa malunghana na Yuda na Yerusalema enawini wa Xikwembu xa wena lowu nga evokweni ra wena,
15  ni ku tisa silivhere ni nsuku leswi hosi ni vatsundzuxi va yona va swi nyikeke Xikwembu xa Israyele hi ku swi rhandza, lava va tshamaka eYerusalema,
16  hi silivhere hinkwayo ni nsuku leswi u swi kumaka emugangeni hinkwawo lowu nga ehansi ka vulawuri bya Babilona swin’we ni nyiko ya vanhu ni vaprista lava va nyikelaka hi ku swi rhandza endlwini ya Xikwembu xa vona, leyi yi nga eYerusalema;
17  hi ku hatlisa u ta xava hi mali leyi tinkunzi, makhuna, swinyimpfana ni magandzelo ya swona ya mavele ni magandzelo ya swona ya swakunwa, kutani u ta swi nyikela ealitarini leyi nga endlwini ya Xikwembu xa n’wina, leyi yi nga eYerusalema.
18  “Kutani xin’wana ni xin’wana lexi vonakaka xi ri xinene eka wena ni le ka vamakwenu lexi mi nga xi endlaka hi silivhere hinkwayo ni nsuku, hi ku ya hi ku rhandza ka Xikwembu xa n’wina, xi endleni.
19  Swibya leswi mi nyikiwaka swona leswaku mi swi tirhisa endlwini ya Xikwembu xa n’wina, swi yiseni hinkwaswo emahlweni ka Xikwembu eYerusalema.
20  Kutani swilo swin’wana leswi lavekaka swa yindlu ya Xikwembu xa wena leswi u nga kotaka ku swi humesa, u ta swi humesa exumeni xa yindlu ya hosi.
21  “Kutani ndzi humese xileriso mina Atazekiseki la nga hosi, xi ya eka vatameri hinkwavo va xuma lava nga entsungeni wa Nambu, leswaku hinkwaswo leswi Ezra lowa muprista, lowa mukopi wa nawu wa Xikwembu xa matilo, a swi kombelaka eka n’wina, swi ta endliwa hi ku hatlisa,
22  swi ringana titalenta ta silivhere ta 100 ni mpimo wa tikoro ta koroni wu va 100 ni mpimo wa tibati ta vhinyo wu va 100 ni mpimo wa tibati ta mafurha wu va 100 ni munyu wo tala ngopfu.
23  Hinkwaswo leswi lerisiweke hi Xikwembu xa matilo a swi endliwe hi ku hiseka, swi endleriwa yindlu ya Xikwembu xa matilo, leswaku ku nga vi na vukarhi lebyi welaka mfumo wa hosi ni vana va yona.
24  Naswona ma byeriwa n’wina vavanuna leswaku, loko ku ri muprista un’wana ni un’wana ni Valevhi, vayimbeleri, valanguteri va tinyangwa, Munetinimi ni lava va tirhaka endlwini leyi ya Xikwembu, ku nga vi na xibalo, ndzuvo kumbe muthelo lowu va faneleke va sindzisiwa ku wu hakela.
25  “Kutani wena Ezra, hi ku ya hi vutlhari bya Xikwembu xa wena lebyi byi nga evokweni ra wena, hlawula vaavanyisi-ntsongo ni vaavanyisi lava va nga ta hamba va avanyisa vanhu hinkwavo lava va nga entsungeni wa Nambu, ni hinkwavo lava va tivaka nawu wa Xikwembu xa wena; naswona mi ta letela un’wana ni un’wana loyi a nga yi tiviki.
26  Kutani un’wana ni un’wana la nga wu endliki nawu wa Xikwembu xa wena ni nawu wa hosi, a a avanyisiwe hi ku hatlisa, a avanyiseriwa rifu kumbe ku hlongoriwa, kumbe ku riha mali kumbe ku khotsiwa.”
27  A a dzunisiwe Yehovha Xikwembu xa vatata wa hina, la ngheniseke swilo swo tano embilwini ya hosi, leswaku a sasekisa yindlu ya Yehovha, leyi yi nga eYerusalema!
28  Naswona u engetele musa wa rirhandzu eka mina emahlweni ka hosi ni vatsundzuxi va yona ni tihosana ta yona hinkwato ta matimba. Loko ku ri mina, ndza titiyisa hi ku ya hi voko ra Yehovha Xikwembu xanga, naswona ndzi ya emahlweni ndzi hlengeleta varhangeri leswaku va tlhandluka va huma eIsrayele va famba na mina.
6  Hi wona nkarhi wolowo lowu Dariyosi lowa hosi a humeseke xileriso, leswaku va kambisisa endlwini ya tirhekhodo ta xuma leti vekiweke eBabilona.
2  Kutani aEkibatana, endhawini leyi tiyisiweke leyi nga emugangeni lowu nga ehansi ka vulawuri bya Meda, ku kumeke buku-nsongwa, naswona a ku tsariwe swiletelo mayelana ni mhaka leyi endzeni ka yona:
3  “Hi lembe ro sungula ra Korexe lowa hosi, Korexe lowa hosi u humese xileriso malunghana ni yindlu ya Xikwembu eYerusalema: A ku pfuxiwe yindlu yi va ndhawu leyi va nga ta nyikela switlhavelo eka yona, naswona masungulo ya yona ma fanele ma tiya, ku leha ka yona ku va swisungunu swa 60, ku anama ka yona ku va swisungunu swa 60,
4  ni maribye lama tlhandlakaneke ma va tinxaxa tinharhu, ma khunguluxeriwe endhawini ya wona ni nyandza yin’we ya mintsandza; naswona xuma a xi hume endlwini ya hosi.
5  Swibya swa nsuku ni swa silivhere swa yindlu ya Xikwembu leswi Nebukadnetsara a swi tekeke etempeleni leyi a yi ri eYerusalema a swi tisa eBabilona, a swi tlheriseriwe, leswaku swi ya fika etempeleni leyi yi nga eYerusalema endhawini ya swona, swi vekiwa endlwini ya Xikwembu.
6  “Sweswi Tatenayi ndhuna-nkulu leyi nga entsungeni wa Nambu, Xetha-bozenayi ni vanghana va vona, tindhuna ta xiyimo xa le hansi leti ti nga entsungeni wa Nambu, vanani ekule na swona.
7  Mi nga kavanyeti ntirho wa yindlu ya Xikwembu. Ndhuna-nkulu ya Vayuda ni vakulukumba va Vayuda va ta pfuxa yindlu ya Xikwembu endhawini ya yona.
8  Naswona mina ndzi mi lerisile leswi mi nga ta swi endla hi vakulukumba lava va Vayuda, eku pfuxeni ka yindlu yoleyo ya Xikwembu; kutani evuhlayiselweni bya xuma bya le vuhosini bya xibalo entsungeni wa Nambu, xuma xa kona xi ta nyikiwa vavanuna lava va tiyeke emirini hi ku hatlisa.
9  Leswi swi lavekaka, i swinkunzana ni makhuna ni swinyimpfana swa magandzelo yo hisiwa ma ya eka Xikwembu xa matilo, koroni, munyu, vhinyo, mafurha, hilaha vaprista lava va nga eYerusalema va vulaka hakona, kunene a swi nyikeriwe siku ni siku;
10  leswaku va hambeta va nyikela magandzelo yo rhulisa mbilu eka Xikwembu xa matilo ni ku khongelela vutomi bya hosi ni vana va yona.
11  Ndzi humese xileriso, leswaku mani na mani loyi a tlulaka xileriso lexi xa nawu, ku ta hlomuriwa ntsandza endlwini yakwe, naswona u ta beleriwa eka wona, yindlu yakwe yi ta hundzuka xihambukelo hikwalaho ka sweswo.
12  Onge Xikwembu lexi xi endleke leswaku vito ra xona ri tshama kwalaho xi nga hlula hosi yin’wana ni yin’wana leyi tshambulutaka voko ra yona leswaku yi tlula xileriso lexi ni ku lovisa yindlu yoleyo ya Xikwembu, leyi yi nga eYerusalema. Mina Dariyosi, ndzi humesa xileriso lexi. A swi endliwe hi ku hatlisa.”
13  Tatenayi ndhuna-nkulu leyi nga entsungeni wa Nambu, Xetha-bozenayi ni vanghana va vona, hilaha Dariyosi lowa hosi a rhumeleke rito hakona, va endla tano hi ku hatlisa.
14  Kutani vakulukumba va Vayuda a va aka ni ku endla nhluvuko hi ku landza ku profeta ka Hagayi lowa muprofeta na Zakariya ntukulu wa Ido, kutani va yi aka va yi heta hi ku landza xileriso xa Xikwembu xa Israyele ni hi ku landza xileriso xa Korexe na Dariyosi na Atazekiseki lowa hosi ya Peresiya.
15  Kutani va heta yindlu leyi hi siku ra vunharhu ra n’hweti ya ku rhendzeleka ka n’weti leyi vuriwaka Adhara, hileswaku, hi lembe ra vutsevu ra ku fuma ka Dariyosi lowa hosi.
16  Kutani vana va Israyele, vaprista ni Valevhi ni hinkwavo lava eku sunguleni a va ri evukhumbini, va khangula yindlu leyi ya Xikwembu hi ku tsaka.
17  Hiloko va nyikela tinkunzi ta 100 eku khanguriweni ka yindlu leyi ya Xikwembu, makhuna ya 200, swinyimpfana swa 400, ni swiphongo swa 12, swi va magandzelo ya swidyoho eka vana va tiko hinkwaro ra Israyele, ku ringana ni nhlayo ya tinyimba ta Israyele.
18  Kutani va hlawula vaprista emintlaweni ya vona ni Valevhi emintlaweni ya vona, leswaku va endla ntirho wa Xikwembu lowu a wu ri eYerusalema, hi ku landza leswi lerisiweke ebukwini ya Muxe.
19  Kutani lava a va ri evukhumbini eku sunguleni va endla paseka hi siku ra vu-14 ra n’hweti yo sungula.
20  Leswi vaprista ni Valevhi va tibasiseke va ri ntlawa wun’we, hinkwavo ka vona a va basile, kutani va tlhava xitlhavelo xa paseka xa hinkwavo lava a va ri evukhumbini eku sunguleni ni vamakwavo ni vaprista.
21  Kutani vana va Israyele lava va vuyeke eVukhumbini va dya, ku katsa ni un’wana ni un’wana la tshikeke thyaka ra vanhu va tiko rero, a tihlanganisa na vona, a lavisisa Yehovha Xikwembu xa Israyele.
22  Kutani va famba va ya endla nkhuvo wa swinkwa leswo-ke-comela masiku ya nkombo hi ku tsaka; hikuva Yehovha u va vangele ku tsaka, naswona u hundzuluxele mbilu ya hosi ya Asiriya eka vona leswaku yi tiyisa mavoko ya vona entirhweni wa yindlu ya Xikwembu xa ntiyiso, Xikwembu xa Israyele.
5  Kutani Hagayi lowa muprofeta na Zakariya ntukulu wa Ido lowa muprofeta va profetela Vayuda lava a va ri eYuda ni le Yerusalema, hi vito ra Xikwembu xa Israyele lexi a xi ri ehenhla ka vona.
2  Hi wona nkarhi lowu Zerubabele n’wana wa Salatiyele na Yexuwa n’wana wa Yohozadaki va sukeke va yima va sungula ku pfuxa yindlu ya Xikwembu, leyi a yi ri eYerusalema; naswona a va ri ni vaprofeta va Xikwembu lava a va va pfuna.
3  Hi nkarhi wolowo Tatenayi ndhuna-nkulu leyi a yi ri entsungeni wa Nambu na Xetha-bozenayi ni vanghana va vona va ta eka vona, a va ku eka vona: “I mani la mi leriseke ku aka yindlu leyi ni ku yimisa mhandzi leyi ya muako?”
4  Kutani va ku eka vona: “Xana i vamani mavito ya vanhu lava tiyeke emirini lava va akaka muako lowu?”
5  Mahlo ya Xikwembu xa vona ma tikomba ma ri ehenhla ka vakulukumba va Vayuda, naswona a va va tshikisanga kukondza xiviko xi yisiwa eka Dariyosi ni tsalwa ra ximfumo malunghana na swona ri tlherisiwa.
6  Hi leri papila leri Tatenayi lowa ndhuna-nkulu la nga entsungeni wa Nambu na Xetha-bozenayi ni vanghana vakwe, tindhuna leti nga exiyin’weni xa le hansi leti a ti ri entsungeni wa Nambu, va ri rhumeleke eka Dariyosi lowa hosi;
7  va n’wi rhumela rito leri, naswona a ri tsariwe hi ndlela leyi: “Eka Dariyosi lowa hosi: “Ku rhula a ku ve na wena!
8  Hosi a yi swi tive leswaku hi ye emugangeni lowu nga ehansi ka vulawuri bya Yuda endlwini ya Xikwembu lexikulu, naswona yi akiwe hi maribye lama khunguluxiweke ma vekiwa endhawini ya kona, ku vekiwe mintsandza emakhumbini; ntirho wolowo wu endliwa hi mapfundza, wu ya emahlweni emavokweni ya vona.
9  Kutani hi vutise vakulukumba lava. Hi vule leswi eka vona: ‘I mani la mi leriseke ku aka yindlu leyi ni ku yimisa mhandzi leyi ya muako?’
10  Hi tlhele hi va vutisa mavito ya vona, leswaku hi ku byela, hi ta kota ku tsala mavito ya vavanuna lava tiyeke emirini lava va va rhangelaka.
11  “Hi leri rito leri va hi hlamuleke ha rona, va ku: ‘Hina hi malandza ya Xikwembu xa matilo ni misava, naswona hi pfuxa yindlu leyi akiweke emalembeni ya khale swinene emahlweni ka leyi, leyi akiweke hi hosi leyikulu ya Israyele yi yi heta.
12  Kambe, hikwalaho ka leswi vatata wa hina va nyangatseke Xikwembu xa matilo, xi va nyikete evokweni ra Nebukadnetsara hosi ya Babilona, eka lowa Mukalidiya, yena u mbundzumuxe yindlu leyi, a teka vanhu a va yisa evukhumbini le Babilona.
13  Nilokoswiritano, hi lembe ro sungula ra Korexe hosi ya Babilona, Korexe lowa hosi a humesa xileriso xo pfuxa yindlu leyi ya Xikwembu.
14  Swibya swa nsuku ni swa silivhere swa yindlu ya Xikwembu leswi Nebukadnetsara a swi tekeke etempeleni, leyi a yi ri eYerusalema, a swi tisa etempeleni ya Babilona, Korexe lowa hosi u swi humesile etempeleni ya Babilona, a swi nyika Xexebazara, vito ra loyi a n’wi endleke ndhuna-nkulu.
15  A ku eka yena: “Teka swibya leswi. Famba u ya swi veka etempeleni leyi yi nga eYerusalema, naswona yindlu ya Xikwembu a yi pfuxiwe endhawini ya yona.”
16  Loko Xexebazara yoloye a fika, u veke masungulo ya yindlu ya Xikwembu, leyi yi nga eYerusalema; naswona yi pfuxiwile ku sukela enkarhini wolowo ku fikela sweswi, kambe a yi hetiwanga.’
17  “Loko swi vonaka swi ri swinene eka hosi, a ku kambisisiwe endlwini ya hosi ya xuma leyi a yi ri eBabilona, leswaku Korexe lowa hosi u humese xileriso xo pfuxa yindlu ya Xikwembu eYerusalema; naswona xiboho xa hosi malunghana ni leswi, a yi xi rhumele eka hina.”
1  Hi lembe ro sungula ra Korexe hosi ya Peresiya, leswaku ku  hetiseka rito ra Yehovha leri humaka enon’wini wa Yeremiya, Yehovha u pfuxe moya wa Korexe hosi ya Peresiya leswaku a huwelela emfun’weni wakwe hinkwawo, ni ku tsala, a ku:
2  “Korexe hosi ya Peresiya u te, ‘Yehovha Xikwembu xa matilo u ndzi nyike mimfumo hinkwayo ya misava, naswona u ndzi lerise leswaku ndzi n’wi akela yindlu eYerusalema, leyi yi nga eYuda.
3  Un’wana ni un’wana la nga kona exikarhi ka n’wina wa vanhu vakwe hinkwavo, onge Xikwembu xakwe xi nga va na yena. Xisweswo a a tlhandlukele eYerusalema, leyi yi nga eYuda, a pfuxa yindlu ya Yehovha Xikwembu xa Israyele—i Xikwembu xa ntiyiso—leyi a yi ri eYerusalema.
4  Loko ku ri mani na mani loyi a seleke etindhawini leti a luveleke eka tona, vanhu va ndhawu yoleyo a va n’wi pfune hi silivhere ni nsuku ni nhundzu ni swifuwo swin’we ni gandzelo ra ku tirhandzela ra yindlu ya Xikwembu xa ntiyiso, leyi a yi ri eYerusalema.’”
5  Kutani varhangeri va vatata wa Yuda na Benjamini ni vaprista ni Valevhi ni hinkwavo lava moya wa Xikwembu xa ntiyiso wu pfukeke eka vona, va tlhandluka va ya pfuxa yindlu ya Yehovha, leyi a yi ri eYerusalema.
6  Loko ku ri hinkwavo lava va va rhendzeleke, va tiyise mavoko ya vona hi swingolongondzwana swa silivhere, swa nsuku, hi nhundzu ni swifuwo ni swilo swo hlawuleka, handle ka hinkwaswo leswi a va swi endla hi ku tirhandzela.
7  Nakambe, Hosi Korexe a humesa swingolongondzwana swa yindlu ya Yehovha, leswi Nebukadnetsara a swi humeseke eYerusalema a swi veka endlwini ya xikwembu xakwe.
8  Kutani Korexe hosi ya Peresiya a swi humesa swi languteriwa hi Mitiredata mutameri wa xuma ni ku swi hlayela Xexebazara ndhuna ya Yuda.
9  Hi leyi nhlayo ya swona: swibya leswi fanaka ni swirhundzu swa nsuku swa 30, swibya leswi fanaka ni swirhundzu swa silivhere swa 1 000, swibya swin’wana swa le tlhelo swa 29,
10  minkambana ya nsuku ya 30, minkambana ya vumbirhi ya silivhere ya 410 ni swingolongondzwana swin’wana swa 1 000.
11  Swingolongondzwana hinkwaswo swa nsuku ni silivhere a swi ri 5 400. Xexebazara a swi humesa hinkwaswo, swin’we ni ku humesa vanhu lava a va ri evukhumbini le Babilona va ya eYerusalema.
2  Lava a va ri vana va muganga lowu nga ehansi ka vulawuri bya hosi lava va humeke evukhumbini bya vanhu lava yisiweke eku bohiweni, lava Nebukadnetsara hosi ya Babilona a va yiseke evukhumbini le Babilona, lava endzhaku va vuyeleke eYerusalema ni le Yuda, un’wana ni un’wana emutini wa ka vona;
2  lava va teke na Zerubabele, Yexuwa, Nehemiya, Seraya, Relaya, Mordekayi, Bilixani, Mispa, Bigivhayi, Rehumi na Bhana. Nhlayo ya vavanuna va vanhu va Israyele:
3  Vana va Paroxi, 2 172;
4  vana va Xefatiya, 372;
5  vana va Arha, 775;
6  vana va Pahata-mowabu, va vana va Yexuwa na Yowabu, 2 812;
7  vana va Elami, 1 254;
8  vana va Zatu, 945;
9  vana va Zakayi, 760;
10  vana va Bani, 642;
11  vana va Bebayi, 623;
12  vana va Azigadi, 1 222;
13  vana va Adonikamu, 666;
14  vana va Bigivhayi, 2 056;
15  vana va Adini, 454;
16  vana va Atere, wa Hezekiya, 98;
17  vana va Bezayi, 323;
18  vana va Yora, 112;
19  vana va Haxumu, 223;
20  vana va Gibara, 95;
21  vana va Betlehema, 123;
22  vavanuna va Netofa, 56;
23  vavanuna va Anathoti, 128;
24  vana va Azamavhete, 42;
25  vana va Kiriyati-yeyarimi, Kefira na Beroti, 743;
26  vana va Rhama na Geba, 621;
27  vavanuna va Mikimasi, 122;
28  vavanuna va Bethele na Ayi, 223;
29  vana va Nebo, 52;
30  vana va Magibixi, 156;
31  vana va Elami loyi un’wana, 1 254;
32  vana va Harimi, 320;
33  vana va Lodi, Hadida na Ono, 725;
34  vana va Yeriko, 345;
35  vana va Sena, 3 630.
36  Vaprista: Vana va Yedaya va yindlu ya Yexuwa, 973;
37  vana va Imere, 1 052;
38  vana va Paxahuru, 1 247;
39  vana va Harimi, 1 017.
40  Valevhi: Vana va Yexuwa na Kadimiyele, vana va Hodavhiya, 74.
41  Vayimbeleri, vana va Asafa, 128.
42  Vana va varindzi va tinyangwa, vana va Xalumu, vana va Atere, vana va Talimoni, vana va Akubu, vana va Hatita, vana va Xobayi, hinkwavo ka vona, 139.
43  Vanethinimi: Vana va Ziha, vana va Hasufa, vana va Tabawoto,
44  vana va Kerosi, vana va Siya, vana va Padoni,
45  vana va Lebana, vana va Hagaba, vana va Akubu,
46  vana va Hagabu, vana va Salmayi, vana va Hanani,
47  vana va Gidele, vana va Gahara, vana va Reyaya,
48  vana va Resini, vana va Nekoda, vana va Gazamu,
49  vana va Uza, vana va Pasiya, vana va Besayi,
50  vana va Asina, vana va Mewunimi, vana va Nefisimi;
51  vana va Bakibuku, vana va Hakufa, vana va Harahuru,
52  vana va Basiluti, vana va Mehida, vana va Harixa,
53  vana va Barikosi, vana va Sisera, vana va Tema,
54  vana va Neziya, vana va Hatifa.
55  Vana va malandza ya Solomoni: Vana va Sotayi, vana va Sofereti, vana va Peruda,
56  vana va Yale, vana va Darikoni, vana va Gidele,
57  vana va Xefatiya, vana va Hatila, vana va Pokereti-hazebayimi, vana va Ami.
58  Vanethinimi hinkwavo ni vana va malandza ya Solomoni a va ri 392.
59  Lava hi vona va tlhandlukeke va huma eTela-mela, eTela-haraxa, eKeruba, eAdoni ni le Imere, a va nga yi tivi yindlu ya vatata wa vona, loko va ri va Israyele kumbe e-e:
60  vana va Delaya, vana va Tobiya, vana va Nekoda, 652.
61  Loko ku ri vana va vaprista: vana va Habayiya, vana va Hakozi, vana va Barizilayi, loyi a tekeke nsati eka vana va Barizilayi lowa le Giliyadi, kutani a thyiwa vito ra vona.
62  Lava hi vona va laveke lomu va tsariweke kona leswaku va kuma xivongo xa vona erivaleni, kambe a va kumanga va tsariwile, kutani va funghiwa va ri lava nyamisiweke eka vuprista.
63  Kutani loyi a nga Mutirixata a va byela leswaku a va nge dyi eka swilo leswi kwetsimaka swinene kukondza muprista a suka a yima a ri ni Urimi ni Thumimi.
64  Nhlengeletano hinkwayo yi ri ntlawa wun’we a ku ri vanhu va 42 360,
65  ku nga hlayiwi mahlonga ya vona ya xinuna ni ya xisati, lawa a ma ri 7 337; naswona a va ri ni vayimbeleri va xinuna ni vayimbeleri va xisati va 200.
66  Tihanci ta vona a ti ri 736, timeyila ta vona a ti ri 245,
67  tikamela ta vona a ti ri 435, timbhongolo ta vona a ti ri 6 720.
68  Kutani van’wana va varhangeri va tindlu ta vatatana, loko va fika endlwini ya Yehovha, leyi a yi ri eYerusalema, va humesa magandzelo ya ku tirhandzela endlwini ya Xikwembu xa ntiyiso, leswaku va yi yimisa endhawini ya yona.
69  Kutani va humesa nsuku wa swilo swo tirha ha swona, hi ku ya hi matimba ya vona, tidrakma ni silivhere swa 61 000, timayina ta 5 000, ni tinguvu to leha ta vaprista leti ringanaka 100.
70  Kutani vaprista ni Valevhi ni vanhu van’wana, ni vayimbeleri ni varindzi va tinyangwa ni Vanethinimi va tshama emitini, ni tiko hinkwaro ra Israyele emitini ya rona.
3  Loko n’hweti ya vunkombo yi fika, vana va Israyele a va ri emitini ya vona. Vanhu va sungula ku hlengeletana va va munhu un’we eYerusalema.
2  Kutani Yexuwa n’wana wa Yohozadaki ni vamakwavo lava nga vaprista na Zerubabele n’wana wa Salatiyele ni vamakwavo va suka va yima va aka alitari ya Xikwembu xa Israyele, va nyikela switlhavelo swo hisiwa ehenhla ka yona, hi ku landza leswi tsariweke enawini wa Muxe munhu wa Xikwembu xa ntiyiso.
3  Hiloko va simeka alitari yi tiya endhawini ya yona, hikuva a va chava vanhu va matiko, kutani va sungula ku nyikela switlhavelo swo hisiwa eka Yehovha ehenhla ka yona, switlhavelo swo hisiwa swa nimixo ni swa nimadyambu.
4  Kutani va khoma nkhuvo wa mintsonga hi ku landza leswi tsariweke, hi switlhavelo swo hisiwa siku ni siku hi ku landza nhlayo ya nawu lowu tsaleriweke siku rin’wana ni rin’wana.
5  Endzhaku ka sweswo a ku ri ni gandzelo ro hisiwa ra nkarhi hinkwawo ni ra ku thwasa ka n’weti ni ra minkhuvo hinkwayo yo kwetsima ya Yehovha ni ya un’wana ni un’wana la humesaka gandzelo ra ku tirhandzela ri ya eka Yehovha.
6  Ku sukela esikwini ro sungula ra n’hweti ya vunkombo ku ya emahlweni, va sungula ku humesa switlhavelo swo hisiwa swi ya eka Yehovha, ku nga si vekiwa masungulo ya tempele ya Yehovha.
7  Vavatli va maribye ni lava va tivaka ntirho wa mavoko va nyikiwa mali, va nyika Vasidoni ni Vatiri swakudya ni swakunwa ni mafurha, leswaku va tisa mintsandza ya mukedari ku suka eLebanoni va yi tisa elwandle ra Yopa, hi ku landza mpfumelelo lowu humaka eka Korexe hosi ya Peresiya.
8  Hi lembe ra vumbirhi leri va fikeke ha rona endlwini ya Xikwembu xa ntiyiso eYerusalema, hi n’hweti ya vumbirhi, Zerubabele n’wana wa Salatiyele na Yexuwa n’wana wa Yohozadaki ni vamakwavo hinkwavo, vaprista ni Valevhi ni hinkwavo lava humeke evukhumbini va ta eYerusalema, va sungula; kutani va veka Valevhi eswikhundlheni, lava nga ni malembe ya 20 hi vukhale ku ya ehenhla leswaku va va vakongomisi va ntirho wa yindlu ya Yehovha.
9  Hiloko Yexuwa, vana vakwe ni vamakwavo, na Kadimiyele ni vana vakwe, vana va Yuda, va yima va va ntlawa wun’we wa vakongomisi ehenhla ka lava va endlaka ntirho wa yindlu ya Xikwembu xa ntiyiso, ni vana va Henadada, vana va vona ni vamakwavo, va nga Valevhi.
10  Loko vaaki va veka masungulo ya tempele ya Yehovha, kutani vaprista lava ambaleke swiambalo swa vuprista, va tamele timhalamhala, ni Valevhi vana va Asafa, va tamele swiphambati, va suka va yima va dzunisa Yehovha hi ku landza nkongomiso wa Davhida hosi ya Israyele.
11  Va sungula ku dzunisa hi ku nkhensa Yehovha, “hikuva hi lonene, naswona musa wakwe wa rirhandzu eka Israyele i wa hilaha ku nga riki na makumu.” Loko ku ri vanhu hinkwavo, va huwelele hi ku huwelela lokukulu, va dzunisa Yehovha hikwalaho ka ku va ku vekiwe masungulo ya yindlu ya Yehovha.
12  Kutani vaprista vo tala ni Valevhi ni varhangeri va tindlu ta vatatana, vakulukumba lava va voneke yindlu yo sungula, a va rila hi rito lerikulu loko ku vekiwa masungulo ya yindlu leyi ematihlweni ya vona, loko lava van’wana vo tala va tlakusa marito va ba nkulungwana.
13  Hikwalaho vanhu a va nga wu hambanisi mpfumawulo wa nkulungwana ni mpfumawulo wa ku rila ka vanhu, hikuva vanhu a va huwelela hi ku huwelela lokukulu, mpfumawulo a wu twiwa ekule ngopfu.
