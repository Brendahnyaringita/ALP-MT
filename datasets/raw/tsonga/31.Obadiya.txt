1  Xivono xa Obadiya: Yehovha, Hosi leyi Lawulaka u vule leswi malunghana na Edomu, a ku: “Ku ni xiviko lexi hi xi tweke lexi humaka eka Yehovha, naswona ku ni muyimeri loyi a rhumiweke exikarhi ka matiko, ‘Sukani mi yima, hi lwa na yena enyimpini.’”
2  “Waswivo! Ndzi ku endle u va lontsongo exikarhi ka matiko. U languteriwa ehansi swinene.
3  Ku tikukumuxa ka mbilu ya wena ku ku xisile, wena loyi a tshamaka emabakweni ya maribye, ndhawu yo tlakuka leyi a tshamaka eka yona, embilwini yakwe a vula a ku, ‘I mani loyi a nga ta ndzi xikisela emisaveni?’
4  Loko wo endla xiyimo xa wena xi tlakuka ku fana ni gama, kumbe loko xisaka xa wena a xi vekiwe exikarhi ka tinyeleti, a ndzi ta ku xikisa kona,” ku vula Yehovha.
5  “Loko a ku ri makhamba lama teke eka wena, loko vaphangi a va tile nivusiku, xana a wu ta va u miyetiwe ku fikela kwihi? Xana a va nga ta yiva hilaha va rhandzaka hakona? Kumbe, loko a wu ngheneriwe hi lava va hlengeletaka madiriva, xana a va nga ta swi siyanyana swo khwaja?
6  Vona ndlela leyi vanhu va Esawu va laviweke ha yona! Vona ndlela leyi xuma xakwe lexi tumbetiweke xi hlotiweke ha yona!
7  Va ku fambise ku ya fika endzilakaneni. Hinkwavo vanhu lava va endleke ntwanano na wena va ku xisile. Vanhu lava va nga ni ku rhula na wena va ku hlurile. Lava va dyaka swakudya na wena va ta veka rikoka ehansi ka wena kukota loyi a nga riki na ku twisisa.
8  Xana a swi nge vi tano esikwini rero?” ku vula Yehovha. “Kunene lavo tlhariha ndzi ta va lovisa aEdomu, ni ku twisisa endhawini ya tintshava ya Esawu.
9  Wena Temani, vavanuna va wena va matimba va fanele va chava, hikwalaho ka leswi un’wana ni un’wana a nga ta dlayiwa endhawini ya tintshava ya Esawu, hikwalaho ka ku dlayiwa.
10  Hikwalaho ka madzolonga lawa u ma endleke eka makwenu Yakobe, tingana ti ta ku funengeta, u ta dlayiwa hilaha ku nga riki na makumu.
11  Esikwini leri u yimeke etlhelweni, esikwini leri vafambi va yiseke vandla rakwe ra nyimpi evukhumbini ni le nkarhini lowu vanhu vambe va ngheneke ha wona enyangweni yakwe kutani va hoxela Yerusalema vuhlolotwana, na wena a wu fana ni un’wana wa vona.
12  “A wu nga fanelanga u hlalela esikwini ra makwenu, esikwini ra mhangu yakwe; a wu nga fanelanga u tsaka esikwini ra ku lova ka vana va Yuda; a wu nga fanelanga u va ni nomu lowukulu esikwini ra maxangu ya vona.
13  A wu nga fanelanga u nghena enyangweni ya vanhu va mina esikwini ra khombo ra vona. Wena, a wu nga fanelanga u nyangisisa khombo rakwe esikwini rakwe ra khombo; naswona a wu nga fanelanga u tshambulutela voko ehenhla ka rifuwo rakwe esikwini ra khombo ra yena.
14  A wu nga fanelanga u yima emahandzeni ya tindlela, leswaku u dlaya vabaleki va yena; naswona a wu nga fanelanga u nyiketa vaponi va yena esikwini ra maxangu.
15  Hikuva siku ra Yehovha ehenhla ka matiko hinkwawo ri kusuhi. Ndlela leyi u endleke ha yona, ku ta endliwa ha yona eka wena. Ndlela leyi u va khomeke ha yona van’wana yi ta vuyela enhlokweni ya wena.
16  Hikuva ndlela leyi mi nweke ha yona ehenhla ka ntshava ya mina yo kwetsima, matiko hinkwawo ma ta tshamela ku nwa ha yona nkarhi hinkwawo. Kunene ma ta nwa, ma kukutlela, onge hiloko ma nga vanga kona.
17  “Lava va balekaka va ta va eNtshaveni ya Siyoni, yi fanele yi va nchumu wo kwetsima; kutani yindlu ya Yakobe yi fanele yi teka swilo swa vona swi va swa yona.
18  Yindlu ya Yakobe yi fanele yi va ndzilo, yindlu ya Yosefa yi va langavi, ni yindlu ya Esawu yi fana ni mahlanga; va fanele va ti hisa, va ti lovisa. Endlwini ya Esawu a ku nge vi na munhu la poneke; hikuva Yehovha hi byakwe u swi vurile.
19  Va fanele va teka Negebu, ni ndhawu ya tintshava ya Esawu, ni Xefela ni Vafilisita. Va fanele va teka masimu ya Efrayimi ni masimu ya Samariya; Benjamini u fanele a teka Giliyadi.
20  Loko ku ri lava va nga makhumbi erirhangwini leri, leswi a swi ri swa Vakanana swi ta va swa Israyele ku ya fika eSarepta. Kutani lava nga makhumbi va Yerusalema, lava a va ri eSefaradi, va ta teka miti ya Negebu.
21  “Kunene lava va ponisaka va ta tlhandlukela eNtshaveni ya Siyoni, leswaku va avanyisa ndhawu ya tintshava ya Esawu; vuhosi byi fanele byi va bya Yehovha.”
