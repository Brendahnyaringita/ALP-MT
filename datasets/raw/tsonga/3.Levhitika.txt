10  Endzhakunyana vana va Aroni, Nadabu na Abihu va teka swo tamela ndzilo swa vona va chela ndzilo eka swona, va chela ni murhi wa risuna eka swona, kutani va sungula ku humesa gandzelo hi ndzilo lowu nga riki enawini emahlweni ka Yehovha, lowu a nga va lerisangiki wona.
2  Hiloko ku huma ndzilo emahlweni ka Yehovha wu va hisa kutani va fa emahlweni ka Yehovha.
3  Hiloko Muxe a byela Aroni a ku: “Yehovha u te, ‘A ndzi hlawulekisiwe exikarhi ka lava va nga ekusuhi na mina, naswona a ndzi vangamisiwe exikandzeni xa vanhu hinkwavo.’” Kutani Aroni a miyela.
4  Hikwalaho Muxe a vitana Mixayele na Elizafani, vana va Uziyele, makwavo wa tata wa Aroni a ku eka vona: “Tshinelani mi tlakula vamakwenu mi va susa emahlweni ka ndhawu yo kwetsima mi va yisa ehandle ka nxaxa.”
5  Hiloko va tshinela va va tlakula hi tinguvu ta vona to leha va va yisa ehandle ka nxaxa, hilaha Muxe a vuleke hakona.
6  Endzhaku ka sweswo, Muxe a byela Aroni na Eliyazara na Ithamara vana lavan’wana vakwe a ku: “Mi nga tshuki mi tshika tinhloko ta n’wina ti nga lunghisiwanga naswona mi nga tshuki mi handzula tinguvu ta n’wina, leswaku mi nga fi nileswaku a nga hlundzukeli ntshungu hinkwawo; kambe vamakwenu va yindlu hinkwayo ya Israyele va ta rila hikwalaho ka ku hisiwa loku, loku Yehovha a endleke leswaku ku pfurha.
7  Mi nga tshuki mi huma enyangweni ya ntsonga wa nhlangano leswaku mi nga fi, hikuva mafurha ya ku tota ya Yehovha ma le henhla ka n’wina.” Hikwalaho va endle hi ku landza rito ra Muxe.
8  Kutani Yehovha a vulavula na Aroni a ku:
9  “U nga tshuki u nwa vhinyo kumbe swakunwa leswi pyopyaka, wena ni vana va wena lava va nga na wena loko mi ta entsongeni wa nhlangano, leswaku mi nga fi. I nawu wa hilaha ku nga riki na makumu eswitukulwaneni swa n’wina,
10  leswaku ku va ni ku hambana exikarhi ka nchumu wo kwetsima ni le ka nchumu lowu nyameke ni le xikarhi ka nchumu lowu nga tengangiki ni lowu tengeke,
11  ni ku dyondzisa vana va Israyele swileriso hinkwaswo leswi Yehovha a va byeleke swona ha Muxe.”
12  Kutani Muxe a vulavula na Aroni na Eliyazara na Ithamara, vana vakwe lava seleke a ku: “Tekani gandzelo ra mavele leri siyiweke emagandzelweni ya Yehovha lama endliweke hi ndzilo, mi ri dya ri nga cheriwanga comela ekusuhi ni alitari, hikuva i nchumu wo kwetsima ngopfu.
13  Mi fanele mi ri dyela endhawini yo kwetsima hikuva i xiavelo xa n’wina ni xiavelo xa vana va n’wina lexi humaka emagandzelweni ya Yehovha lama endliweke hi ndzilo; hikuva ndzi lerisiwe tano.
14  Mi ta dya xifuva xa gandzelo leri ndziwitiwaka ni nenge wa xiphemu xo hlawuleka endhawini leyi baseke, n’wina ni vana va n’wina va majaha ni va vanhwanyana lava mi nga na vona, hikuva va nyikiwile swi ri xiavelo xa n’wina ni xiavelo xa vana va n’wina, xi huma eswitlhavelweni swa xinakulobye swa vana va Israyele.
15  Va ta tisa nenge wa xiphemu xo hlawuleka ni xifuva xa gandzelo leri ndziwitiwaka swin’we ni magandzelo lama endliweke hi ndzilo ya mafurha, leswaku gandzelo leri ndziwitiwaka ri ta ndziwitiwa emahlweni ka Yehovha; kutani ri ta va xiavelo xa n’wina ni vana va n’wina lava mi nga na vona, xa hilaha ku nga riki na makumu, hilaha Yehovha a leriseke hakona.”
16  Hiloko Muxe a lavisisa mbuti ya gandzelo ra xidyoho hi rixaladza, kutani waswivo, a yi hisiwile. Hikwalaho a hlundzukela Eliyazara na Ithamara vana va Aroni lava a va sele, a ku:
17  “Ha yini mi nga ri dyanga gandzelo ra xidyoho endhawini yo kwetsima, hikuva i nchumu wo kwetsima ngopfu naswona u mi nyike rona leswaku mi ta hlamula eka xidyoho xa ntshungu leswaku mi ta wu kombelela ku rivaleriwa emahlweni ka Yehovha?
18  Maswivo! Ngati ya rona a yi tisiwanga endzeni ka ndhawu yo kwetsima. Hakunene a mi fanele mi yi dyele endhawini yo kwetsima, hilaha ndzi lerisiweke hakona.”
19  Hiloko Aroni a byela Muxe a ku: “Waswivo! Namuntlha va nyikele gandzelo ra vona ra xidyoho ni gandzelo ra vona ro hisiwa emahlweni ka Yehovha loko ndzi weriwa hi swilo swo kota leswi; loko a ndzi lo dya gandzelo ra xidyoho namuntlha, xana a swi ta enerisa ematihlweni ya Yehovha?”
20  Loko Muxe a twa sweswo, swi n’wi enerisile ematihlweni yakwe.
4  Yehovha a ya emahlweni a byela Muxe a ku:
2  “Byela vana va Israyele u ku, ‘Loko moya-xiviri wo tshuka wu endla xihoxo wu dyoha eka swilo swihi ni swihi leswi Yehovha a lerisaka leswaku swi nga tshuki swi endliwa, kunene wu endla xin’wana xa swona:
3  “‘Loko muprista, la totiweke, a dyoha lerova a vangela vanhu nandzu, u fanele a nyikela nkunzi leyitsongo, leyi hanyeke kahle eka Yehovha, yi va gandzelo ra xidyoho hikwalaho ka xidyoho lexi a xi endleke.
4  Kutani u fanele a tisa nkunzi enyangweni ya ntsonga wa nhlangano emahlweni ka Yehovha, u ta tlhandleka voko ehenhla ka nhloko ya nkunzi, u ta tlhava nkunzi emahlweni ka Yehovha.
5  Kutani muprista, la nga mutotiwa, u fanele a teka ngati yin’wana ya nkunzi a yi tisa entsongeni wa nhlangano;
6  muprista u ta peta ritiho engatini kutani a xuva ngati yin’wana ka nkombo emahlweni ka Yehovha, emahlweni ka nguvu leyi sirhelelaka ya ndhawu yo kwetsima.
7  Kutani muprista u fanele a veka ngati yin’wana etimhondzweni ta alitari ya xinun’hweriso xa murhi wa risuna emahlweni ka Yehovha, leyi nga entsongeni wa nhlangano, ngati leyin’wana hinkwayo ya nkunzi u ta yi chela etshakwini ra alitari ya gandzelo ro hisiwa, leyi nga enyangweni ya ntsonga wa nhlangano.
8  “‘Loko ku ri emafurheni hinkwawo ya nkunzi ya gandzelo ra xidyoho, eka wona u ta susa mafurha lama funengetaka marhumbu, ni mafurha hinkwawo lama nga ehenhla ka marhumbu,
9  tinso timbirhi ni mafurha lama nga eka tona, hilaha ku fanaka ni lawa ma nga eswisutini. Loko ku ri xilekhelekhe lexi nga ehenhla ka xivindzi, u ta xi susa swin’we ni tinso.
10  Swi ta fana ni leswi swi susiwaka eka nkunzi ya xitlhavelo xa xinakulobye. Kutani muprista u fanele a swi mbulukisa ealitarini ya gandzelo ro hisiwa.
11  “‘Kambe loko ku ri dzovo ra nkunzi ni nyama ya yona hinkwayo ni nhloko ya yona ni manqina ya yona ni marhumbu ya yona ni vulongo bya yona,
12  u fanele a humesa nkunzi hinkwayo ehandle ka nxaxa, endhawini leyi baseke laha nkuma lowu nga ni mafurha wu chuluriwaka kona, u ta yi hisa ehenhla ka tihunyi endzilweni. Yi ta hisiwa laha nkuma lowu nga ni mafurha wu chuluriwaka kona.
13  “‘Kutani loko ntshungu hinkwawo wa Israyele wu endla xihoxo naswona mhaka ya kona yi fihleriwe mahlo ya nhlengeletano hikuva va endle xin’wana xa swilo hinkwaswo leswi Yehovha a leriseke leswaku swi nga endliwi, kutani va va ni nandzu,
14  naswona xidyoho lexi va yi dyoheleke ha xona xi tiviwa, nhlengeletano yi ta nyikela nkunzi leyitsongo yi va ya gandzelo ra xidyoho, yi fanele yi yi tisa emahlweni ka ntsonga wa nhlangano.
15  Kutani vakulukumba va ntshungu va fanele va tlhandleka mavoko ehenhla ka nhloko ya nkunzi emahlweni ka Yehovha, nkunzi yi ta tlhaviwa emahlweni ka Yehovha.
16  “‘Kutani muprista, la totiweke, u fanele a tisa ngati yin’wana ya nkunzi entsongeni wa nhlangano.
17  Muprista u ta peta ritiho engatini yin’wana kutani a yi xuva ka nkombo emahlweni ka Yehovha, emahlweni ka nguvu leyi sirhelelaka.
18  Kutani u ta tota ngati yin’wana etimhondzweni ta alitari leyi nga emahlweni ka Yehovha, leyi nga entsongeni wa nhlangano; ngati leyin’wana hinkwayo u ta yi chela etshakwini ra alitari ya gandzelo ro hisiwa, leyi nga enyangweni ya ntsonga wa nhlangano.
19  U ta susa mafurha hinkwawo lama nga eka yona, kutani u fanele a ma mbulukisa ehenhla ka alitari.
20  U fanele a endla eka nkunzi leyi hilaha a endleke hakona eka nkunzi leyin’wana ya gandzelo ra xidyoho. U ta endlisa xisweswo eka yona; kutani muprista u fanele a va kombelela ku rivaleriwa, kutani va ta rivaleriwa.
21  U fanele a humesa nkunzi yi yisiwa ehandle ka nxaxa, a yi hisa hilaha a hiseke nkunzi yo sungula hakona. I gandzelo ra xidyoho ra nhlengeletano.
22  “‘Loko ndhuna yi dyoha, kutani hi xihoxo yi endla xin’wana xa swilo hinkwaswo leswi Yehovha Xikwembu xa yona a leriseke leswaku swi nga endliwi, ivi yi va ni nandzu,
23  kumbe yi tivisiwe xidyoho xa yona lexi yi xi dyoheleke xileriso, yi fanele yi tisa xiphongo lexitsongo lexi hanyeke kahle, xi va gandzelo ra yona.
24  Yi fanele yi tlhandleka voko ehenhla ka nhloko ya ximbutana kutani yi xi tlhava endhawini laha gandzelo ro hisiwa ri tlhaveriwaka kona nkarhi ni nkarhi emahlweni ka Yehovha. I gandzelo ra xidyoho.
25  Kutani muprista u fanele a teka ngati yin’wana ya gandzelo ra xidyoho hi ritiho, a yi tota etimhondzweni ta alitari ya gandzelo ro hisiwa, u ta chela ngati leyin’wana hinkwayo etshakwini ra alitari ya gandzelo ro hisiwa.
26  U ta mbulukisa mafurha ya xona hinkwawo ehenhla ka alitari ya xitlhavelo xa xinakulobye; kutani muprista u fanele a kombela leswaku xidyoho xakwe xi rivaleriwa, hikwalaho u ta rivaleriwa.
27  “‘Loko moya-xiviri wihi ni wihi wa vanhu va tiko wu endla xihoxo wu dyoha hi ku endla xin’wana xa swilo leswi Yehovha a leriseke leswaku swi nga tshuki swi endliwa, kutani wu va ni nandzu,
28  kumbe wu tivisiwa xidyoho xa wona lexi wu xi endleke, wu fanele wu tisa gandzelo ra ximbutana xa ntswele lexi hanyeke kahle hikwalaho ka xidyoho xa wona lexi wu xi endleke.
29  Wu fanele wu tlhandleka voko ehenhla ka nhloko ya gandzelo ra xidyoho kutani wu tlhava gandzelo ra xidyoho endhawini leyi fanaka ni laha ku tlhaveriweke gandzelo ro hisiwa eka yona.
30  Kutani muprista u fanele a teka ngati yin’wana ya rona hi ritiho a yi tota etimhondzweni ta alitari ya gandzelo ro hisiwa, u ta chela ngati leyin’wana hinkwayo ya rona etshakwini ra alitari.
31  Kutani u ta susa mafurha ya rona hinkwawo, hilaha a suseke mafurha ya xitlhavelo xa xinakulobye hakona; muprista u ta ri mbulukisa ehenhla ka alitari ri va nun’hwelo lowu phyuphyisaka eka Yehovha; kutani muprista u fanele a n’wi kombelela ku rivaleriwa, hikwalaho u ta rivaleriwa.
32  “‘Kambe loko wo tisa xinyimpfana xi va gandzelo ra wona ra xidyoho, wu fanele wu tisa xinyimpfana xa ntswele, lexi hanyeke kahle.
33  Wu fanele wu tlhandleka voko ehenhla ka nhloko ya gandzelo ra xidyoho kutani wu ri tlhava ri va gandzelo ra xidyoho endhawini leyi gandzelo ro hisiwa ri tlhaveriwaka eka yona nkarhi ni nkarhi.
34  Kutani muprista u fanele a teka ngati yin’wana ya gandzelo ra xidyoho hi ritiho a yi tota etimhondzweni ta alitari ya gandzelo ro hisiwa, u ta chela ngati leyin’wana hinkwayo etshakwini ra alitari.
35  Kutani u ta susa mafurha ya rona hinkwawo hilaha mafurha ya khuna leritsongo ra xitlhavelo xa xinakulobye ma susiwaka hakona nkarhi ni nkarhi, muprista u fanele a swi mbulukisa ehenhla ka alitari emagandzelweni ya Yehovha lama endliweke hi ndzilo; muprista u fanele a wu kombelela ku rivaleriwa hikwalaho ka xidyoho lexi wu xi endleke, kutani wu ta rivaleriwa.
26  “‘Mi nga tshuki mi tiendlela swikwembu leswi nga pfuniki nchumu, naswona mi nga tshuki mi tiyimisela xifaniso lexi vatliweke kumbe nsika yo kwetsima, mi nga tshuki mi veka ribye ri va nkombiso etikweni ra n’wina leswaku mi ri nkhinsamela; hikuva hi mina Yehovha Xikwembu xa n’wina.
2  Mi ta hlayisa tisavata ta mina, mi xixima vukwetsimelo bya mina. Hi mina Yehovha.
3  “‘Loko mi hambeta mi famba emilawini ya mina naswona mi hlayisa swileriso swa mina kutani mi swi hetisisa,
4  kunene ndzi ta tlhela ndzi mi nisela timpfula hi nkarhi lowu faneleke, hakunene tiko ri ta veka swa rona, naswona murhi wa le nhoveni wu ta veka mihandzu ya wona.
5  Hakunene ku hula ntshovelo ka n’wina ku ta fikelela ku hlengeleta madiriva ka n’wina, kutani ku hlengeleta madiriva ka n’wina ku ta fikelela ku byala mbewu ka n’wina; entiyisweni mi ta dya xinkwa xa n’wina mi xurha, mi tshama mi sirhelelekile etikweni ra n’wina.
6  Ndzi ta endla leswaku ku rhula ku va kona etikweni, hakunene mi ta etlela ku nga ri na munhu la mi chavisaka; ndzi ta herisa xivandzana xo biha etikweni, naswona banga a ri nge hundzi etikweni ra n’wina.
7  Kunene mi ta hlongorisa valala va n’wina, kutani va ta wa hi banga emahlweni ka n’wina.
8  Kunene vanhu va n’wina va ntlhanu va ta hlongorisa vanhu va 100, naswona vanhu va n’wina va 100 va ta hlongorisa vanhu va 10 000, hakunene valala va n’wina va ta wa hi banga emahlweni ka n’wina.
9  “‘Ndzi ta hundzulukela eka n’wina ndzi mi andzisa mi tala, kutani ndzi ta hetisisa ntwanano wa mina na n’wina.
10  Kunene mi ta dya swa khale, swa n’wexemu, naswona mi ta humesa swa khale mi nga si humesa leswintshwa.
11  Kunene ndzi ta veka tabernakela ya mina exikarhi ka n’wina, naswona moya-xiviri wa mina a wu nge mi nyenyi.
12  Kunene ndzi ta famba exikarhi ka n’wina ndzi tikombisa ndzi ri Xikwembu xa n’wina, kutani n’wina mi ta tikombisa mi ri vanhu va mina.
13  Hi mina Yehovha Xikwembu xa n’wina, loyi a mi humeseke etikweni ra Egipta leswaku mi nga vi mahlonga ya vona, kutani ndzi tshove tingole ta majoko ya n’wina ndzi endla leswaku mi famba mi ololokile.
14  “‘Kambe loko mi nga ndzi yingisi kumbe mi nga endli swileriso leswi hinkwaswo,
15  naswona loko mi bakanya milawu ya mina, mimoya-xiviri ya n’wina yi nyenya swiboho swa mina swa vuavanyisi lerova mi nga endli swileriso swa mina hinkwaswo, ku fikela laha mi tlulaka ntwanano wa mina,
16  mina ndzi ta endla leswi landzelaka eka n’wina, kunene ndzi ta tisa mpfilumpfilu ni rifuva ni ku hisa ka miri swi ri nxupulo, swi endla leswaku mahlo ma tsandzeka ku vona naswona swi endla leswaku moya-xiviri wu tsana. Mbewu ya n’wina mi ta yi byalela swa hava, hikuva kunene valala va n’wina va ta yi dya.
17  Hakunene xikandza xa mina xi ta lwa na n’wina, kunene mi ta hluriwa emahlweni ka valala va n’wina; kutani lava va mi vengaka va ta mi kandziyela, kunene n’wina mi ta baleka ku nga ri na munhu la mi hlongorisaka.
18  “‘Hambiswiritano, loko mi nga ndzi yingisi, ku nga khathariseki swilo leswi, ndzi ta boheka ku mi ba ka nkombo hikwalaho ka swidyoho swa n’wina.
19  Kutani ndzi ta boheka ku tshova ku tinyungubyisa ka ntamu wa n’wina ndzi endla matilo ya n’wina ma fana ni nsimbi ni misava ya n’wina yi fana ni koporo.
20  Matimba ya n’wina ma ta va ma tirhiseriwe swa hava, hikuva misava ya n’wina a yi nge veki swa yona, naswona murhi wa misava a wu nge veki mbhandzu wa wona.
21  “‘Kambe loko mi hambeta mi nga fambi na mina, mi nga swi naveli ku ndzi yingisa, ndzi ta boheka ku mi ba hi makhombo ya nkombo lama engetelekeke hi ku ya hi swidyoho swa n’wina.
22  Ndzi ta rhumela swivandzana exikarhi ka n’wina, kunene swi ta mi pfumata vana, swi dlaya swifuwo swa n’wina naswona swi hunguta nhlayo ya n’wina, entiyisweni magondzo ya n’wina ma ta onhiwa.
23  “‘Hambiswiritano, loko mi nga lavi ku lulamisiwa hi mina hi swilo leswi, kutani mi nga fambi na mina,
24  mina, ina, mina ndzi nga ka ndzi nga fambi na n’wina; kutani mina, ndzi ta boheka ku mi ba ka nkombo hikwalaho ka swidyoho swa n’wina.
25  Kunene ndzi ta mi tisela banga leri tisaka ku rihisela hikwalaho ka ntwanano; hakunene mi ta hlengeletana emitini ya n’wina, kutani ndzi ta rhumela ntungu exikarhi ka n’wina, naswona mi fanele mi nyiketiwa evokweni ra nala.
26  Loko ndzi ta va ndzi tshove tinhonga ta n’wina leti ku tlhomiwaka swinkwa leswi vumbekeke ku fana ni swingwavila eka tona, kunene vavasati va khume va ta baka xinkwa xa n’wina exitikweni xin’we ivi va mi tlherisela xinkwa xa n’wina hi ku xi pima; mi ta dya kambe a mi nge xurhi.
27  “‘Kambe, loko mi nga ndzi yingisi kutani mi nga fambi na mina,
28  ndzi ta famba na n’wina hi vukarhi lebyikulu, kutani mina, ina, mina ndzi ta mi ba ka nkombo hikwalaho ka swidyoho swa n’wina.
29  Hikwalaho mi ta boheka ku dya nyama ya vana va n’wina va majaha, naswona mi ta dya nyama ya vana va n’wina va vanhwanyana.
30  Kutani, entiyisweni ndzi ta lovisa tindhawu ta n’wina leti tlakukeke to kwetsima, ndzi tsema swo tlhandleka murhi wa risuna, ndzi veka mintsumbu ya n’wina ehenhla ka mintsumbu ya swifaniso swa n’wina swa hava leswi hombolokeke; moya-xiviri wa mina wu ta mi nyenya.
31  Hakunene miti ya n’wina ndzi ta yi nyikela ebangeni, ndzi lovisa vukwetsimelo bya n’wina, kutani a ndzi nge nun’hweteli nun’hwelo wa n’wina lowu phyuphyisaka.
32  Loko ku ri mina, ndzi ta lovisa tiko, naswona valala va n’wina lava tshamaka eka rona va ta ri languta hi ku hlamala.
33  Kutani n’wina ndzi ta mi hangalasela exikarhi ka matiko naswona ndzi ta humesa banga enkotlotweni ndzi mi hlongorisa; tiko ra n’wina ri fanele ri onheteriwa naswona miti ya n’wina yi ta va rhumbi leri onheteriweke.
34  “‘Hi nkarhi wolowo tiko ri ta hlayisa tisavata ta rona hi masiku hinkwawo ya ku pfumala ka rona vaaki loko n’wina ma ha ri etikweni ra valala. Hi nkarhi wolowo tiko ri ta hlayisa savata, hikuva ri fanele ri tlherisela tisavata ta rona.
35  Ri ta hlayisa savata hi masiku hinkwawo ya ku pfumala ka rona vaaki hikwalaho ka leswi ri nga hlayisangiki savata enkarhini wa tisavata ta n’wina loko ma ha tshama eka rona.
36  “‘Malunghana ni lava va seleke exikarhi ka n’wina, kunene ndzi ta va tisela ku chava etimbilwini ta vona, ematikweni ya valala va vona; kunene mpfumawulo wa tluka leri hungisiwaka hi moya wu ta va hlongorisa, kutani entiyisweni va ta baleka kukota loko va balekela banga ivi va wa ku nga ri na loyi a va hlongorisaka.
37  Kunene va ta khunguvanyisana onge hiloko va ri emahlweni ka banga ku nga ri na loyi a va hlongorisaka, kutani n’wina a mi nge swi koti ku yima mi tilwela emahlweni ka valala va n’wina.
38  Kutani mi fanele mi lova exikarhi ka matiko, naswona tiko ra valala va n’wina ri fanele ri mi dya ri mi heta.
39  Loko ku ri lava va seleke exikarhi ka n’wina, va ta bola hikwalaho ka xihoxo xa vona etikweni ra valala va n’wina. Ina, ni hikwalaho ka swihoxo swa vatata wa vona, va ta bola hikwalaho ka swona.
40  Kunene va ta phofula xihoxo xa vona ni xihoxo xa vatata wa vona eku pfumaleni ka ku tshembeka ka vona, loko va endle hi ku pfumala ku tshembeka eka mina, ina, niloko va nga fambisananga na mina.
41  Kambe loko ku ri mina, a ndzi fambisananga na vona, naswona ndzi boheke ku va tisa etikweni ra valala va vona. “‘Kumbexana hi nkarhi wolowo mbilu ya vona leyi nga yimbangiki yi ta tsongahatiwa, naswona hi nkarhi wolowo va ta riha xihoxo xa vona.
42  Hakunene ndzi ta tsundzuka ntwanano wa mina na Yakobe; ni ntwanano wa mina na Isaka ni ntwanano wa mina na Abrahama ndzi ta wu tsundzuka, naswona ndzi ta tsundzuka tiko.
43  Enkarhini wolowo hinkwawo tiko a ri tshikiwile naswona a ri hlayisa tisavata ta rona loko ra ha tshamile ri pfumala vaaki, vona va nga ri kona kutani vona a va riha xihoxo xa vona, hikuva a va bakanye swiboho swa mina swa vuavanyisi, naswona mimoya-xiviri ya vona yi nyenye milawu ya mina.
44  Hambiswiritano, eka hinkwaswo leswi loko va ri etikweni ra valala va vona, kunene a ndzi nge va bakanyi kumbe ndzi va nyenya lerova ndzi va lovisa, ndzi onha ntwanano wa mina na vona; hikuva hi mina Yehovha Xikwembu xa vona.
45  Kutani ndzi ta tsundzuka ntwanano wa vakokwana hikwalaho ka vona, lava ndzi va humeseke etikweni ra Egipta ematihlweni ya matiko, leswaku ndzi tikombisa ndzi ri Xikwembu xa vona. Hi mina Yehovha.’”
46  Leswi i swileriso ni swiboho swa vuavanyisi ni milawu, leswi Yehovha a swi vekeke exikarhi ka yena ni vana va Israyele eNtshaveni ya Sinayi ha Muxe.
11  Yehovha a byela Muxe na Aroni a ku eka vona:
2  “Byelani vana va Israyele mi ku, ‘Lexi i xivumbiwa lexi hanyaka lexi mi nga xi dyaka eka swiharhi hinkwaswo leswi nga ehenhla ka misava:
3  Xivumbiwa xin’wana ni xin’wana lexi avaneke sondzo hi le xikarhi xi ri ni mukhandlu emasondzweni ya xona naswona xi dya xi tlhela xi gayela exikarhi ka swiharhi, hi xona mi nga xi dyaka.
4  “‘Lexi hi xona ntsena mi nga ta ka mi nga xi dyi exikarhi ka leswi swi dyaka swi tlhela swi gayela naswona swi avene sondzo hi le xikarhi: i kamela, hikuva yi dya yi tlhela yi gayela kambe sondzo ra yona a ri avananga hi le xikarhi. A yi tenganga eka n’wina.
5  Ni mbila, hikuva yi dya yi tlhela yi gayela kambe sondzo ra yona a ri avananga hi le xikarhi. A yi tenganga eka n’wina.
6  Ni mpfundla, hikuva wu dya wu tlhela wu gayela kambe a wu na sondzo leri avaneke hi le xikarhi. A wu tenganga eka n’wina.
7  Ni nguluve, hikuva yi ni sondzo leri avaneke naswona yi ni mukhandlu esondzweni ra yona, kambe yona a yi gayeli loko yi heta ku dya. A yi tenganga eka n’wina.
8  Mi nga tshuki mi dya nyama ya swona, naswona mi nga tshuki mi khumba mintsumbu ya swona. A swi tenganga eka n’wina.
9  “‘Leswi mi nga swi dyaka eka hinkwaswo leswi nga ematini hi leswi: Hinkwaswo leswi nga ni swipapila ni mahakatimba ematini, emalwandle ni le swinambyaneni, sweswo mi nga swi dya.
10  Hinkwaswo leswi nga riki na swipapila ni mahakatimba emalwandle ni le swinambyaneni, eka swivumbiwa hinkwaswo swa le matini leswi fambaka swi tele ni le ka moya-xiviri wun’wana ni wun’wana lowu hanyaka ematini, i nchumu lowu nyenyetsaka eka n’wina.
11  Ina, swi ta va nchumu lowu nyenyetsaka eka n’wina. Mi nga tshuki mi dya nyama ya swona, naswona mi ta nyenya mintsumbu ya swona.
12  Hinkwaswo leswi pfumalaka swipapila ni mahakatimba ematini i nchumu lowu nyenyetsaka eka n’wina.
13  “‘Leswi mi nga ta swi nyenya exikarhi ka swivumbiwa leswi hahaka hi leswi. Swi nga tshuki swi dyiwa. I nchumu lowu nyenyetsaka: i gama ni n’hwati ni koti-mpfumu,
14  ni mangatlu wo tshwuka ni mangatlu wa ntima hi ku ya hi mixaka ya swona,
15  ni wukuwuku rin’wana ni rin’wana hi ku ya hi muxaka wa rona,
16  ni yinca ni xikhovha ni sekwa ra le nhoveni ni rikhozi hi ku ya hi muxaka wa rona,
17  ni xikhovha lexitsongo ni ngulukwani ni xikhovha xa tindleve to leha,
18  ni sekwa lerikulu, ni gumba ni koti,
19  ni ntavila, ni rikolwa hi ku ya hi muxaka wa rona ni marima-mahlanga, ni mangadyana.
20  Xivumbiwa xin’wana ni xin’wana lexi nga ni timpapa xa leswi fambaka swi tele, xi famba hi milenge hinkwayo ya mune i nchumu lowu nyenyetsaka eka n’wina.
21  “‘Hi leswi ntsena mi nga swi dyaka eka swivumbiwa hinkwaswo leswi nga ni timpapa leswi fambaka swi tele, swi famba hi milenge hinkwayo ya mune, leswi nga ni milenge ni tincondzo leswaku swi ta tlula ha swona ehenhla ka misava.
22  Leswi i swin’wana swa leswi mi nga swi dyaka eka swona: i njiya leyi nga tshamiki endhawini yin’we hi ku ya hi muxaka wa yona ni njiya leyi faneriwaka hi ku dyiwa hi ku ya hi muxaka wa yona ni nchonyonyo hi ku ya hi muxaka wa yona ni mherha hi ku ya hi muxaka wa yona.
23  Kutani xivumbiwa xin’wana ni xin’wana lexi nga ni timpapa eka leswi fambaka swi tele xi famba hi milenge ya mune, i nchumu lowu nyenyetsaka eka n’wina.
24  Leswi swi ta mi endla lava nga tengangiki. Un’wana ni un’wana la khumbaka mintsumbu ya swona u ta va a nga tenganga ku fikela nimadyambu.
25  Kutani un’wana ni un’wana la rhwalaka mintsumbu yin’wana ni yin’wana ya swona u ta hlantswa tinguvu takwe, u ta va la nga tengangiki ku fikela nimadyambu.
26  “‘Loko ku ri xiharhi xin’wana ni xin’wana lexi avaneke sondzo hi le xikarhi kambe xi nga ri na mukhandlu esondzweni ra xona naswona xi dya xi tlhela xi gayela, a swi tenganga eka n’wina. Un’wana ni un’wana la swi khumbaka u ta va a nga tenganga.
27  Loko ku ri xivumbiwa xin’wana ni xin’wana lexi fambaka hi marhuva exikarhi ka swivumbiwa leswi hanyaka leswi fambaka hi milenge ya mune, a swi tenganga eka n’wina. Un’wana ni un’wana la khumbaka mintsumbu ya swona u ta va a nga tenganga ku fikela nimadyambu.
28  Kutani loyi a rhwalaka mintsumbu ya swona u ta hlantswa tinguvu takwe, naswona u ta va a nga tenganga ku fikela nimadyambu. A swi tenganga eka n’wina.
29  “‘Leswi nga tengangiki eka n’wina exikarhi ka swivumbiwa leswi fambaka swi tele ehenhla ka misava hi leswi: i mfukuzana ni mantlobye ni nkolombyana hi ku ya hi muxaka wa wona
30  ni ximpindzi ni nkolombyana lowukulu ni xipululu ni nkolombyana wa le saveni ni rimpfani.
31  Leswi a swi tenganga eka n’wina exikarhi ka swivumbiwa leswi fambaka swi tele. Un’wana ni un’wana la swi khumbaka loko swi file u ta va a nga tenganga ku fikela nimadyambu.
32  “‘Kutani nchumu wun’wana ni wun’wana lowu xihi ni xihi xa swona xi nga welaka eka wona loko swi file wu ta va wu nga tenganga, ku nga ha va xibya xa ntsandza kumbe nguvu kumbe dzovo kumbe nguvu yo khwaxa. Xibya xihi ni xihi lexi xi tirhisiwaka xi ta lovekiwa ematini, naswona xi ta va xi nga tenganga ku fikela nimadyambu, endzhaku ka sweswo xi ta va xi tengile.
33  Loko ku ri xibya xin’wana ni xin’wana xa vumba lexi xin’wana ni xin’wana xa swona xi nga welaka eka xona, nchumu wun’wana ni wun’wana lowu nga endzeni ka xona wu ta va wu nga tenganga, kutani mi ta xi faya.
34  Muxaka wihi ni wihi wa swakudya leswi nga dyiwaka leswi nga cheriwaka mati ma huma eka xona, swi ta va swi nga tenganga, naswona xakunwa xihi ni xihi lexi nga nwiwaka hi xibya xihi hi xihi xo tano, xi ta va xi nga tenganga.
35  Kutani hinkwaswo leswi mintsumbu ya swona yi nga ta wela eka swona swi ta va swi nga tenganga. Hambi i xitiko kumbe i xiangamo xa khuwana, swi ta fayiwa. A swi tenganga naswona swi ta va swi nga tenganga eka n’wina.
36  I xihlovo ni mugodi wa mati lama biyeleriweke ntsena leswi nga ta tshama swi tengile, kambe mani na mani la khumbaka mintsumbu ya swona u ta va a nga tenganga.
37  Loko ntsumbu wihi ni wihi wa swona wo wela ehenhla ka mbewu ya ximilana leyi nga ta byariwa, yi tengile.
38  Kambe loko mati mo tshuka ma cheriwa ehenhla ka mbewu naswona ntsumbu wun’wana wa swona wu wele ehenhla ka yona, a yi tenganga eka n’wina.
39  “‘Kutani loko xiharhi xihi ni xihi lexi nga swakudya eka n’wina xo tshuka xi fa, loyi a khumbaka ntsumbu wa xona u ta va a nga tenganga ku fikela nimadyambu.
40  Kutani loyi a nga ta dya ntsumbu wa xona u ta hlantswa tinguvu takwe, naswona u ta va a nga tenganga ku fikela nimadyambu; loyi a rhwalaka ntsumbu wa xona u ta hlantswa tinguvu takwe, naswona u ta va a nga tenganga ku fikela nimadyambu.
41  Xivumbiwa xin’wana ni xin’wana xa leswi fambaka swi tele ehenhla ka misava i nchumu lowu nyenyetsaka. Xi nga tshuki xi dyiwa.
42  Loko ku ri xivumbiwa xihi ni xihi lexi fambaka hi khwiri ni xivumbiwa xihi ni xihi lexi fambaka hi milenge hinkwayo ya mune kumbe milenge yo tala  eka swivumbiwa hinkwaswo leswi fambaka swi tele ehenhla ka misava, mi nga tshuki mi swi dya, hikuva i nchumu lowu nyenyetsaka.
43  Mi nga tshuki mi endla mimoya-xiviri ya n’wina yi va leyi nyenyetsaka hi xivumbiwa xin’wana ni xin’wana xa leswi fambaka swi tele, mi nga tshuki mi tiendla lava nga tengangiki ha swona kunene mi va lava nga tengangiki ha swona.
44  Hikuva hi mina Yehovha Xikwembu xa n’wina; kutani mi ta tihlawulekisa mi tikomba mi ri lava kwetsimaka, hikuva mina ndza kwetsima. Hikwalaho mi nga tshuki mi endla mimoya-xiviri ya n’wina yi va leyi nga tengangiki hi xivumbiwa xihi ni xihi xa leswi fambaka swi tele ehenhla ka misava.
45  Hikuva hi mina Yehovha la mi rhangelaka mi huma etikweni ra Egipta leswaku ndzi tikombisa ndzi ri Xikwembu eka n’wina; mi fanele mi tikomba mi ri lava kwetsimaka, hikuva mina ndza kwetsima.
46  “‘Lowu i nawu malunghana ni xiharhi ni xivumbiwa lexi hahaka ni moya-xiviri wun’wana ni wun’wana lowu hanyaka lowu famba-fambaka ematini ni malunghana ni moya-xiviri wun’wana ni wun’wana wa leswi fambaka swi tele ehenhla ka misava,
47  leswaku ku va ni ku hambana exikarhi ka leswi nga tengangiki ni leswi tengeke ni le xikarhi ka xivumbiwa lexi hanyaka lexi dyiwaka ni xivumbiwa lexi hanyaka lexi nga ta ka xi nga dyiwi.’”
8  Yehovha a ya emahlweni a byela Muxe a ku:
2  “Teka Aroni ni vana vakwe ni tinguvu ni mafurha ya ku tota ni nkunzi ya gandzelo ra xidyoho ni makhuna mambirhi ni xirhundzu xa swinkwa leswo-ke-comela,
3  kutani u hlengeleta ntshungu hinkwawo enyangweni ya ntsonga wa nhlangano.”
4  Hiloko Muxe a endla hilaha Yehovha a n’wi leriseke hakona, kutani ntshungu wu hlengeletana enyangweni ya ntsonga wa nhlangano.
5  Kutani Muxe a byela ntshungu a ku: “Lowu i nchumu lowu Yehovha a leriseke leswaku wu endliwa.”
6  Hikwalaho Muxe a tshineta Aroni ni vana vakwe ekusuhi kutani a va hlambisa hi mati.
7  Endzhaku ka sweswo a n’wi ambexa nguvu yo leha kutani a n’wi khama hi nceka naswona a n’wi ambexa nguvu yo pfumala mavoko, a n’wi ambexa efodi naswona a n’wi khama hi vamba ra efodi a nwi bohelela hi rona ri tiya.
8  Endzhaku ka sweswo a veka xinkwamana xa le xifuveni eka yena naswona a veka Urimi ni Thumimi exinkwamaneni xa le xifuveni.
9  Hiloko a n’wi ambexa xifunengeto xa nhloko enhlokweni naswona a veka xiphepherele lexi vangamaka xa nsuku emahlweni ka xifunengeto xa nhloko, mfungho wo kwetsima wa ku tinyiketela, hilaha Yehovha a leriseke Muxe hakona.
10  Kutani Muxe a teka mafurha ya ku tota a tota tabernakela ni hinkwaswo leswi a swi ri eka yona, a swi hlawulekisa.
11  Endzhaku ka sweswo a xuva man’wana ya wona ka nkombo ealitarini kutani a tota alitari ni swingolongondzwana swa yona hinkwaswo ni xihlambelo ni xiangamo xa xona leswaku a swi hlawulekisa.
12  Eku heteleleni a chela mafurha man’wana ya ku tota enhlokweni ya Aroni a n’wi tota leswaku a n’wi hlawulekisa.
13  Hiloko Muxe a tshineta vana va Aroni ekusuhi a va ambexa tinguvu to leha naswona a va khama hi minceka kutani a va tsondzela hi switsondzeri swa nhloko, hilaha Yehovha a leriseke Muxe hakona.
14  Kutani a khayima nkunzi ya gandzelo ra xidyoho, hiloko Aroni ni vana vakwe va tlhandleka mavoko enhlokweni ya nkunzi ya gandzelo ra xidyoho.
15  Muxe a yi tlhava naswona a teka ngati a yi tota hi ritiho etimhondzweni ta alitari a yi rhendzela kutani a tengisa alitari exidyohweni, kambe ngati leyin’wana hinkwayo a yi chela etshakwini ra alitari, leswaku a ta yi hlawulekisela ku kombela ku rivaleriwa eka yona.
16  Endzhaku ka sweswo a teka mafurha hinkwawo lawa a ma ri ehenhla ka marhumbu ni xilekhelekhe xa xivindzi ni tinso timbirhi ni mafurha ya tona, Muxe a swi mbulukisa ealitarini.
17  Kutani a yi hisa hi ndzilo nkunzi ni dzovo ra yona ni nyama ya yona ni vulongo bya yona ehandle ka nxaxa, hilaha Yehovha a leriseke Muxe hakona.
18  Hiloko a tshineta khuna ra gandzelo ro hisiwa ekusuhi, kutani Aroni ni vana vakwe va tlhandleka mavoko enhlokweni ya khuna.
19  Endzhaku ka sweswo Muxe a ri tlhava kutani a xuva ngati ehenhla ka alitari a yi rhendzela.
20  Kutani a tsemelela khuna hi swiphemu swa rona, Muxe a mbulukisa nhloko ni swiphemu ni mafurha ya tinso.
21  Kutani a hlantswa marhumbu ni manqina hi mati, hiloko Muxe a mbulukisa khuna hinkwaro ealitarini. A ku ri gandzelo ro hisiwa ra nun’hwelo lowu phyuphyisaka. A ku ri gandzelo leri endleriwaka Yehovha hi ndzilo, hilaha Yehovha a leriseke Muxe hakona.
22  Hiloko a tshineta khuna ra vumbirhi ekusuhi, khuna ra ku vekiwa, kutani Aroni ni vana vakwe va tlhandleka mavoko enhlokweni ya khuna.
23  Endzhaku ka sweswo Muxe a ri tlhava kutani a teka ngati yin’wana ya rona a yi tota emakumu ka ndleve ya xinene ya Aroni ni le khudzwini ra voko rakwe ra xinene ni le khudzwini ra nenge wakwe wa xinene.
24  Endzhaku ka sweswo Muxe a tshineta vana va Aroni ekusuhi kutani a tota ngati yin’wana emakumu ka tindleve ta vona ta xinene ni le makhudzwini ya mavoko ya vona ya xinene ni le makhudzwini ya milenge ya vona ya xinene; kambe Muxe a xuva ngati leyin’wana hinkwayo ehenhla ka alitari a yi rhendzela.
25  Hiloko a teka mafurha ni ncila lowu noneke ni mafurha hinkwawo lawa a ma ri ehenhla ka marhumbu ni xilekhelekhe xa xivindzi ni tinso timbirhi ni mafurha ya tona ni nenge wa xinene.
26  Kutani exirhundzwini xa swinkwa leswo-ke-comela lexi a xi ri emahlweni ka Yehovha, a teka xinkwa xin’we lexo-ke-comela lexi vumbekeke ku fana ni xingwavila ni xinkwa xin’we lexi vumbekeke ku fana ni xingwavila lexi nga ni mafurha ni xiphampha xin’we. Hiloko a swi veka emafurheni ni le nengeni wa xinene.
27  Endzhaku ka sweswo a swi veka hinkwaswo eswandleni swa Aroni ni le swandleni swa vana vakwe kutani a sungula ku swi ndziwita swi va gandzelo leri ndziwitiwaka emahlweni ka Yehovha.
28  Hiloko Muxe a swi teka eswandleni swa vona kutani a swi mbulukisa ealitarini ehenhla ka gandzelo ro hisiwa. A swi ri xitlhavelo xa ku vekiwa, swa nun’hwelo lowu phyuphyisaka. A ku ri gandzelo leri endleriweke Yehovha hi ndzilo.
29  Kutani Muxe a teka xifuva a xi ndziwita xi va gandzelo leri ndziwitiwaka emahlweni ka Yehovha. Xi ve xiphemu xa Muxe xi huma eka khuna ra ku vekiwa, hilaha Yehovha a leriseke Muxe hakona.
30  Endzhaku ka sweswo Muxe a teka mafurha man’wana ya ku tota ni ngati yin’wana leyi a yi ri ealitarini a xuva Aroni ni tinguvu takwe hi swona ni vana vakwe ni tinguvu ta vana vakwe lava a va ri na yena. Hikwalaho a hlawulekisa Aroni ni tinguvu takwe ni vana vakwe ni tinguvu ta vana vakwe lava a va ri na yena.
31  Kutani Muxe a byela Aroni ni vana vakwe a ku: “Swekani nyama leyi enyangweni ya ntsonga wa nhlangano, kwalaho hilaha mi nga ta yi dyela kona ni xinkwa lexi nga exirhundzwini xa ku vekiwa, hilaha ndzi nyikiweke xileriso hakona, xi ku, ‘Aroni ni vana vakwe va ta swi dya.’
32  Nyama leyi nga ta sala ni xinkwa mi ta swi hisa hi ndzilo.
33  Mi nga tshuki mi huma enyangweni ya ntsonga wa nhlangano ku ringana masiku ya nkombo, kukondza ku fika siku ra ku hetisisa masiku ya ku vekiwa ka n’wina, hikuva swi ta teka masiku ya nkombo ku tata voko ra n’wina hi matimba.
34  Hilaha swi endliweke hakona esikwini leri, Yehovha u lerise leswaku swi endliwa tano hi xikongomelo xa leswaku mi kombela ku rivaleriwa.
35  Kutani mi ta tshama enyangweni ya ntsonga wa nhlangano nhlikanhi ni vusiku ku ringana masiku ya nkombo, mi fanele mi hlayisa ku rindza loku bohaka loku simekiweke hi Yehovha leswaku mi nga fi; hikuva ndzi lerisiwe tano.”
36  Kutani Aroni ni vana vakwe va endla swilo hinkwaswo leswi Yehovha a swi leriseke ha Muxe.
16  Yehovha a ya emahlweni a byela Muxe endzhaku ka rifu ra vana vambirhi va Aroni hikwalaho ka ku tshinela emahlweni ka Yehovha kutani va fa.
2  Yehovha a ya emahlweni a ku eka Muxe: “Byela Aroni makwenu leswaku a nga fanelanga a nghena minkarhi hinkwayo endhawini yo kwetsima, endzeni ka nguvu leyi sirhelelaka emahlweni ka xifunengeto lexi nga ehenhla ka Areka, leswaku a nga fi; hikuva ndzi ta humelela epapeni ehenhla ka xifunengeto.
3  “Aroni u fanele a ta ni leswi landzelaka endhawini yo kwetsima: a ta ni nkunzi leyitsongo ya gandzelo ra xidyoho ni khuna ra gandzelo ro hisiwa.
4  U fanele a ambala nguvu yo leha yo kwetsima ya ntsembyana naswona swirhangiso swa ntsembyana swi fanele swi va enyameni yakwe, u fanele a tikhama hi nceka wa ntsembyana, a titsondzela hi xifunengeto xa nhloko xa ntsembyana. I tinguvu to kwetsima. Kutani u fanele a hlamba nyama yakwe hi mati ivi a swi ambala.
5  “Kutani entshungwini wa vana va Israyele u fanele a teka swiphongo swimbirhi leswitsongo swi va swa gandzelo ra xidyoho ni khuna rin’we ri va ra gandzelo ro hisiwa.
6  “Aroni u fanele a nyikela nkunzi ya gandzelo ra xidyoho lexi nga xakwe, naswona u fanele a kombela leswaku a rivaleriwa, yena ni va yindlu yakwe.
7  “U fanele a teka swiphongo swimbirhi a swi yimisa emahlweni ka Yehovha enyangweni ya ntsonga wa nhlangano.
8  Aroni u fanele a hoxa vuhlolotwana eka swiphongo swimbirhi, vuhlolotwana byin’wana byi va bya Yehovha kasi vuhlolotwana lebyin’wana byi va bya Azazele.
9  Kutani Aroni u fanele a nyikela xiphongo lexi vuhlolotwana byi nga xi ba leswaku xi va xa Yehovha, u fanele a xi endla gandzelo ra xidyoho.
10  Kambe xiphongo lexi vuhlolotwana byi nga xi ba leswaku xi va xa Azazele xi fanele xi yimisiwa emahlweni ka Yehovha xa ha hanya, xi kombeleriwa ku rivaleriwa leswaku xi rhumeriwa emananga xi va xa Azazele.
11  “Aroni u fanele a nyikela nkunzi ya gandzelo ra xidyoho lexi nga xakwe, a tikombelela ku rivaleriwa, yena ni yindlu yakwe; kutani u fanele a tlhava nkunzi ya gandzelo ra xidyoho lexi nga xa yena.
12  “U fanele a teka xo tamela ndzilo ealitarini leyi nga emahlweni ka Yehovha xi tele hi makala lama pfurhaka ndzilo ni mavoko yakwe hamambirhi ma tele hi xinun’hweriso lexinene xa murhi wa risuna, u fanele a swi tisa endzeni ka nguvu leyi sirhelelaka.
13  U fanele a chela ni murhi wa risuna ehenhla ka ndzilo emahlweni ka Yehovha, kutani papa ra murhi wa risuna ri fanele ri funengeta xifunengeto xa Areka leyi nga ehenhla ka Vumbhoni leswaku a nga fi.
14  “Kutani u fanele a teka ngati yin’wana ya nkunzi a yi xuva hi ritiho emahlweni ka xifunengeto etlhelo ra le vuxeni, naswona u ta xuva ngati yin’wana hi ritiho ka nkombo emahlweni ka xifunengeto.
15  “Kutani u fanele a tlhava xiphongo xa gandzelo ra xidyoho lexi nga xa vanhu, u fanele a tisa ngati ya xona endzeni ka nguvu leyi sirhelelaka, hi ngati ya xona u fanele a endla hilaha ku fanaka ni nkunzi; u fanele a yi xuva etlhelo ka xifunengeto ni le mahlweni ka xifunengeto.
16  “U fanele a kombela leswaku ndhawu yo kwetsima yi rivaleriwa malunghana ni ku nyama ka vana va Israyele ni ku tlula nawu ka vona ni swidyoho hinkwaswo swa vona; hi yona ndlela leyi a faneleke a endla ha yona eka ntsonga wa nhlangano, lowu tshamaka na vona exikarhi ka ku nyama ka vona.
17  “A ku na munhu un’wana la faneleke a va entsongeni wa nhlangano loko yena a nghena a ya kombela ku rivaleriwa endhawini yo kwetsima kukondza a huma; u fanele a tikombelela ku rivaleriwa yena ni yindlu yakwe ni nhlengeletano hinkwayo ya Israyele.
18  “U fanele a huma ealitarini leyi nga emahlweni ka Yehovha, kutani a yi kombelela ku rivaleriwa, u fanele a teka ngati yin’wana ya nkunzi ni ngati yin’wana ya xiphongo a yi tota etimhondzweni ta alitari matlhelo hinkwawo.
19  U fanele a n’wan’wasela eka yona ngati yin’wana hi ritiho ka nkombo, a yi tengisa naswona a yi hlawulekisa eku nyameni ka vana va Israyele.
20  “Loko a hete ku kombela ku rivaleriwa ka ndhawu yo kwetsima ni ntsonga wa nhlangano ni alitari, u fanele a tlhela a nyikela mbuti leyi hanyaka.
21  Aroni u fanele a tlhandleka movoko hamambirhi enhlokweni ya mbuti leyi hanyaka kutani a vula ehenhla ka yona swihoxo hinkwaswo swa vana va Israyele ni ku tlula nawu ka vona hinkwako ni swidyoho swa vona hinkwaswo, u fanele a swi veka enhlokweni ya mbuti, a yi fambisa yi ya emananga hi voko ra munhu la lunghekeke.
22  Mbuti yi fanele yi rhwala swihoxo swa vona hinkwaswo yi ya na swona etikweni leri nga kwandzasi, u fanele a fambisa mbuti yi ya emananga.
23  “Kutani Aroni u fanele a nghena entsongeni wa nhlangano a hluvula tinguvu ta ntsembyana leti a a tiambarile loko a nghena endhawini yo kwetsima, u fanele a ti veka ehansi kwalaho.
24  U fanele a hlamba nyama yakwe hi mati endhawini yo kwetsima ivi a ambala tinguvu takwe, a huma a ta endla gandzelo rakwe ro hisiwa ni gandzelo ro hisiwa ra vanhu naswona a kombela ku rivaleriwa ka yena ni vanhu.
25  U ta mbulukisa mafurha ya gandzelo ra xidyoho ealitarini.
26  “Loko ku ri loyi a nga fambisa xiphongo xi ya eka Azazele u fanele a hlantswa tinguvu takwe, u fanele a hlamba nyama yakwe hi mati kutani endzhaku ka sweswo a nga nghena enxaxeni.
27  “Hambiswiritano, u ta lerisa leswaku nkunzi ya gandzelo ra xidyoho ni xiphongo xa gandzelo ra xidyoho leswi ngati ya swona yi nga tisiwa leswaku ku ta komberiwa ku rivaleriwa hi yona endhawini yo kwetsima yi humeseriwa ehandle ka nxaxa; kutani va fanele va hisa madzovo ya swona ni nyama ya swona ni vulongo bya swona endzilweni.
28  Kutani loyi a swi hiseke u fanele a hlantswa tinguvu takwe, u fanele a hlamba nyama yakwe hi mati, endzhaku ka sweswo hi kona a nga nghenaka enxaxeni.
29  “Swi fanele swi va nawu wa hilaha ku nga riki na makumu eka n’wina: Hi n’hweti ya vunkombo esikwini ra vukhume ra n’hweti mi fanele mi xanisa mimoya-xiviri ya n’wina, a mi fanelanga mi endla ntirho wihi ni wihi, hambi ku ri munhu la tumbulukeke kwalaho kumbe muluveri la luveleke exikarhi ka n’wina.
30  Hikuva esikwini leri mi ta kombeleriwa ku rivaleriwa leswaku mi vuriwa lava tengeke. Mi ta tengisiwa eswidyohweni swa n’wina hinkwaswo emahlweni ka Yehovha.
31  I savata ya ku wisa hilaha ku heleleke eka n’wina, mi fanele mi xanisa mimoya-xiviri ya n’wina. I nawu wa hilaha ku nga riki na makumu.
32  “Kutani muprista la nga ta totiwa, loyi voko rakwe ri nga ta tatiwa hi matimba leswaku a va muprista, a va mutlhandlami wa tata wakwe u fanele a kombela ku rivaleriwa naswona a ambala tinguvu ta ntsembyana. I tinguvu to kwetsima.
33  U fanele a byi kombelela ku rivaleriwa vukwetsimelo byo kwetsima ni ntsonga wa nhlangano ni alitari, u ta swi kombelela ku rivaleriwa; ni vaprista ni vanhu hinkwavo va nhlengeletano u ta va kombelela ku rivaleriwa.
34  Lowu wu fanele wu va nawu wa hilaha ku nga riki na makumu eka n’wina, leswaku vana va Israyele va kombeleriwa ku rivaleriwa swidyoho hinkwaswo swa vona kan’we hi lembe.” Hiloko a endla hilaha Yehovha a leriseke Muxe hakona.
18  Yehovha a ya emahlweni a byela Muxe a ku:
2  “Byela vana va Israyele u ku eka vona, ‘Hi mina Yehovha Xikwembu xa n’wina.
3  Mi nga tshuki mi endla hi ku landza ndlela leyi tiko ra Egipta, leri a mi tshama eka rona, ri endlaka ha yona; ni ndlela leyi tiko ra Kanana ri endlaka ha yona laha ndzi mi yisaka kona, mi nga tshuki mi endla ha yona; mi nga tshuki mi famba hi ku landza milawu ya vona.
4  Mi fanele mi hetisisa swiboho swa mina swa vuavanyisi naswona mi fanele mi hlayisa milawu ya mina leswaku mi famba eka yona. Hi mina Yehovha Xikwembu xa n’wina.
5  Mi fanele mi hlayisa milawu ya mina ni swiboho swa mina swa vuavanyisi, leswi loko munhu o swi endla, a faneleke a tlhela a hanya ha swona. Hi mina Yehovha.
6  “‘Mi nga tshuki mi tshinela eka munhu wihi ni wihi warikwenu, exakeni rin’wana ni rin’wana rakwe leswaku mi funungula vuhava byakwe. Hi mina Yehovha.
7  U nga tshuki u funungula vuhava bya tata wa wena ni vuhava bya mana wa wena. I mana wa wena. U nga tshuki u funungula vuhava byakwe.
8  “‘U nga tshuki u funungula vuhava bya nsati wa tata wa wena. I vuhava bya tata wa wena.
9  “‘Loko ku ri vuhava bya makwenu wa xisati, n’wana wa tata wa wena wa nhwanyana kumbe n’wana wa mana wa wena wa nhwanyana, hambi a velekiwe endyangwini wa ka n’wina kumbe a velekiwe ehandle ka wona, u nga tshuki u funungula vuhava bya vona.
10  “‘Loko ku ri vuhava bya n’wana wa nhwanyana wa n’wana wa wena wa jaha kumbe n’wana wa nhwanyana wa n’wana wa wena wa xisati, u nga tshuki u funungula vuhava bya vona, hikuva i vuhava bya wena.
11  “‘Loko ku ri vuhava bya n’wana wa nhwanyana wa nsati wa tata wa wena, n’wana wa tata wa wena, yena a ri makwenu wa xisati, u nga tshuki u funungula vuhava byakwe.
12  “‘U nga tshuki u funungula vuhava bya makwavo wa xisati wa tata wa wena. I xaka lerikulu ra tata wa wena.
13  “‘U nga tshuki u funungula vuhava bya makwavo wa xisati wa mana wa wena, hikuva i xaka lerikulu ra mana wa wena.
14  “‘U nga tshuki u funungula vuhava bya makwavo wa tata wa wena. U nga tshuki u tshinela eka nsati wakwe. I hahani wa wena.
15  “‘U nga tshuki u funungula vuhava bya nhlomi ya n’wana wa wena. I nsati wa n’wana wa wena. U nga tshuki u funungula vuhava byakwe.
16  “‘U nga tshuki u funungula vuhava bya nsati wa makwenu. I vuhava bya makwenu.
17  “‘U nga tshuki u funungula vuhava bya wansati ni n’wana wakwe wa nhwanyana. U nga tshuki u teka n’wana wakwe wa nhwanyana loyi a beburiwaka hi n’wana wakwe waxinuna ni n’wana wakwe wa nhwanyana loyi a beburiwaka hi n’wana wakwe waxisati leswaku u funungula vuhava bya vona. I maxaka lamakulu. I ku tikhoma ko biha.
18  “‘U nga tshuki u teka wansati u engetela eka makwavo wa xisati ku ri ku phikizana hi ku funungula vuhava byakwe, hileswaku handle kakwe hi nkarhi wa ku hanya kakwe.
19  “‘U nga tshuki u tshinela eka wansati hi nkarhi wakwe wa switlhandla wa ku pfumala ku tenga leswaku u funungula vuhava byakwe.
20  “‘U nga tshuki u humesela mbewu ya wena ya vununa eka nsati wa nakuloni leswaku u va la nga tengangiki hi yona.
21  “‘U nga tshuki u pfumelela ku nyiketeriwa ka vana va wena eka Moleke. U nga tshuki u nyamisa vito ra Xikwembu xa wena hi ndlela yoleyo. Hi mina Yehovha.
22  “‘U nga tshuki u etlela ni waxinuna ku fana niloko u etlela ni wansati. I nchumu lowu nyenyetsaka.
23  “‘U nga tshuki u humesela mbewu ya wena eka xiharhi xihi ni xihi leswaku u va la nga tengangiki hi yona, naswona wansati a nga tshuki a yima emahlweni ka xiharhi leswaku a tivana na xona. I ku onha leswi nga swa ntumbuluko.
24  “‘U nga tshuki u tiendla la nga tengangiki hi xin’wana ni xin’wana xa swilo leswi, hikuva matiko lawa ndzi ma hlongolaka emahlweni ka n’wina ma tiendle lama nga tengangiki hi swilo leswi hinkwaswo.
25  Hikwalaho tiko a ri tenganga, kutani ndzi ta tisa nxupulo ehenhla ka rona hikwalaho ka xihoxo xa rona naswona tiko ri ta hlanta vaaki va rona.
26  N’wina mi fanele mi hlayisa milawu ya mina ni swiboho swa mina swa vuavanyisi, mi nga tshuki mi endla xihi ni xihi xa swilo leswi nyenyetsaka hinkwaswo, hambi i munhu la tumbulukeke kwalaho kumbe i muluveri la luveleke exikarhi ka n’wina.
27  Hikuva vanhu va tiko lava a va ri emahlweni ka n’wina va endle swilo leswi nyenyetsaka hinkwaswo lerova tiko a ri tenganga.
28  Kutani tiko a ri nge mi hlanti hikwalaho ka ku ri nyamisa ka n’wina hi ndlela leyi fanaka, hikuva kunene ri ta hlanta matiko lawa a ma ri emahlweni ka n’wina.
29  Loko mani na mani o tshuka a endla xin’wana xa swilo hinkwaswo leswi nyenyetsaka, moya-xiviri lowu swi endlaka wu fanele wu dlayiwa eka varikwavo.
30  Mi fanele mi hetisisa mfanelo ya n’wina eka mina leswaku mi nga hambeti mi endla hi ku ya hi mikhuva yihi ni yihi leyi nyenyetsaka, leyi endliweke emahlweni ka n’wina, leswaku mi nga tiendli lava nga tengangiki ha yona. Hi mina Yehovha Xikwembu xa n’wina.’”
17  Yehovha a ya emahlweni a byela Muxe a ku:
2  “Byela Aroni ni vana vakwe ni vana va Israyele hinkwavo u ku eka vona, ‘Lowu i nchumu lowu Yehovha a wu leriseke a ku:
3  “‘“Loko ku ri munhu un’wana ni un’wana wa yindlu ya Israyele la tlhavaka nkunzi kumbe khuna leritsongo kumbe mbuti enxaxeni kumbe la swi tlhavelaka ehandle ka nxaxa
4  kunene a nga swi tisi enyangweni ya ntsonga wa nhlangano leswaku a ta swi nyikela swi va gandzelo eka Yehovha emahlweni ka tabernakela ya Yehovha, munhu yoloye u ta va ni nandzu wa ngati. Munhu yoloye u halate ngati, naswona u fanele a dlayiwa eka varikwavo,
5  ku endlela leswaku vana va Israyele va tisa switlhavelo swa vona leswi va swi tlhavaka enhoveni, va fanele va swi tisa eka Yehovha enyangweni ya ntsonga wa nhlangano, eka muprista, kutani va fanele va endla switlhavelo leswi swi va switlhavelo swa xinakulobye eka Yehovha.
6  Muprista u fanele a xuva ngati ealitarini ya Yehovha enyangweni ya ntsonga wa nhlangano, naswona u fanele a mbulukisa mafurha ma va nun’hwelo lowu phyuphyisaka eka Yehovha.
7  Hikwalaho va nga ha tshuki va endlela madimona lama nga ni xivumbeko xa mbuti switlhavelo swa vona, lawa va endlaka na wona rimbewu leri nga amukelekiki. Lowu wu ta va nawu wa n’wina wa hilaha ku nga riki na makumu eswitukulwaneni swa n’wina.”’
8  “U ta va byela u ku, ‘Loko ku ri munhu un’wana ni un’wana wa yindlu ya Israyele kumbe muluveri la luveleke exikarhi ka n’wina la humesaka gandzelo ro hisiwa kumbe xitlhavelo
9  ivi a nga swi tisi enyangweni ya ntsonga wa nhlangano a ta swi nyikela eka Yehovha, munhu yoloye u fanele a dlayiwa eka varikwavo.
10  “‘Loko ku ri munhu un’wana ni un’wana wa yindlu ya Israyele kumbe muluveri la luveleke exikarhi ka n’wina la dyaka ngati ya muxaka wun’wana ni wun’wana, kunene xikandza xa mina xi ta lwa ni moya-xiviri wolowo lowu dyaka ngati, hakunene ndzi ta wu dlaya exikarhi ka varikwavo.
11  Hikuva moya-xiviri wa nyama wu le ngatini, kutani mina ndzi mi vekele yona ealitarini leswaku yi kombela ku rivaleriwa ka mimoya-xiviri ya n’wina, hikuva i ngati leyi kombelelaka ku rivaleriwa hi moya-xiviri lowu nga eka yona.
12  Hi yona mhaka leyi ndzi nga byela vana va Israyele ndzi ku: “Ku hava moya-xiviri wa n’wina lowu faneleke wu dya ngati naswona ku hava muluveri la luveleke exikarhi ka n’wina loyi a faneleke a dya ngati.”
13  “‘Loko ku ri munhu un’wana ni un’wana wa vana va Israyele kumbe muluveri la luveleke exikarhi ka n’wina, loyi loko a hlota a khoma xivandzana kumbe nyenyana leswaku yi dyiwa, u fanele a halata ngati ya kona kutani a yi seletela hi misava.
14  Hikuva moya-xiviri wa nyama ya muxaka wun’wana ni wun’wana i ngati ya yona hi moya-xiviri lowu nga eka yona. Hikwalaho ndzi byele vana va Israyele ndzi ku: “Mi nga tshuki mi dya ngati ya muxaka wihi ni wihi wa nyama, hikuva moya-xiviri wa nyama ya muxaka wun’wana ni wun’wana i ngati ya yona. Mani na mani la yi dyaka u ta dlayiwa.”
15  Loko ku ri moya-xiviri wun’wana ni wun’wana lowu dyaka ntsumbu kumbe nchumu wo karhi lowu handzuriweke hi xivandzana, hambi i munhu la tumbulukeke kwalaho kumbe i muluveri, wu fanele wu hlantswa tinguvu ta wona naswona wu hlamba hi mati, wu va lowu nga tengangiki ku fika nimadyambu; kutani wu ta va wu tengile.
16  Kambe loko wu nga ti hlantswi naswona wu nga yi hlambi nyama ya wona, wu fanele wu hlamula hikwalaho ka xihoxo xa wona.’”
9  Kutani hi siku ra vunhungu Muxe a vitana Aroni ni vana vakwe ni vakulukumba va Israyele.
2  Hiloko a byela Aroni a ku: “Titekele xirhodyana xi va xa gandzelo ra xidyoho ni khuna ri va ra gandzelo ro hisiwa, leswi hanyeke kahle, u swi nyikela emahlweni ka Yehovha.
3  Kambe u ta byela vana va Israyele u ku, ‘Tekani xiphongo xi va xa gandzelo ra xidyoho ni rhole ni khuna leritsongo, xin’wana ni xin’wana xi ri ni lembe rin’we hi vukhale, swi hanye kahle, swi va gandzelo ro hisiwa,
4  ni nkunzi ni khuna swi va swa switlhavelo swa xinakulobye leswaku swi endliwa xitlhavelo emahlweni ka Yehovha ni gandzelo ra mavele leri tsakamisiweke hi mafurha, hikuva kunene Yehovha u ta humelela eka n’wina namuntlha.’”
5  Hikwalaho va teka leswi Muxe a swi leriseke va swi yisa emahlweni ka ntsonga wa nhlangano. Kutani ntshungu hinkwawo wu tshinela, wu yi-​ma emahlweni ka Yehovha.
6  Muxe a ya emahlweni a ku: “Lowu i nchumu lowu Yehovha a leriseke leswaku mi wu endla, leswaku ku vangama ka Yehovha ku humelela eka n’wina.”
7  Hiloko Muxe a byela Aroni a ku: “Yana ekusuhi ni alitari u ya endla gandzelo ra wena ra xidyoho ni gandzelo ra wena ro hisiwa, u kombela ku rivaleriwa, wena ni yindlu ya wena; kutani u endla gandzelo ra vanhu naswona u va kombelela ku rivaleriwa, hilaha Yehovha a leriseke hakona.”
8  Hi ku hatlisa Aroni a ya ekusuhi ni alitari kutani a tlhava nkunzi ya gandzelo ra xidyoho leri a ri ri ra yena.
9  Hiloko vana va Aroni va n’wi nyiketa ngati kutani a peta ritiho engatini a yi tota etimhondzweni ta alitari, ngati leyin’wana hinkwayo a yi chela etshakwini ra alitari.
10  Kutani a mbulukisa mafurha ni tinso ni xilekhelekhe xa xivindzi ealitarini, leswi humaka egandzelweni ra xidyoho, hilaha Yehovha a leriseke Muxe hakona.
11  Kutani a hisa nyama ni dzovo hi ndzilo ehandle ka nxaxa.
12  Hiloko a tlhava gandzelo ro hisiwa naswona vana va Aroni va n’wi nyiketa ngati kutani a yi xuva ehenhla ka alitari a yi rhendzela.
13  Kutani va n’wi nyiketa gandzelo ro hisiwa hi swiphemu swa rona ni nhloko ya rona, hiloko a swi mbulukisa ealitarini.
14  Ku tlula kwalaho, a hlantswa marhumbu ni manqina a swi mbulukisa egandzelweni ro hisiwa, ehenhla ka alitari.
15  A ya emahlweni a nyikela gandzelo ra vanhu kutani a teka mbuti ya gandzelo ra xidyoho ra vanhu a yi tlhava a endla gandzelo ra xidyoho hi yona ku fana ni ro sungula.
16  Hiloko a nyikela gandzelo ro hisiwa, a ri endla hi ku landza endlelo ra nkarhi ni nkarhi.
17  Endzhaku ka sweswo a nyikela gandzelo ra mavele naswona a tata voko hi swin’wana swa rona kutani a ri mbulukisa ealitarini, handle ka gandzelo ro hisiwa ra nimixo.
18  Endzhaku ka sweswo a tlhava nkunzi ni khuna ra xitlhavelo xa vanhu xa xinakulobye. Hiloko vana va Aroni va n’wi nyiketa ngati kutani a xuva alitari ehenhla a yi rhendzela.
19  Loko ku ri mafurha ya nkunzi ni ncila lowu noneke wa khuna ni mafurha lama funengeteke ni tinso ni xilekhelekhe xa xivindzi,
20  va veke mafurha ehenhla ka swifuva, endzhaku ka sweswo va mbulukisa mafurha ealitarini.
21  Kambe Aroni a ndziwita swifuva ni nenge wa xinene swi va gandzelo leri ndziwitiwaka emahlweni ka Yehovha, hilaha Muxe a leriseke hakona.
22  Hiloko Aroni a tlakusela mavoko evanhwini a va katekisa kutani a rhelela a suka eku endleni ka gandzelo ra xidyoho ni gandzelo ro hisiwa ni switlhavelo swa xinakulobye.
23  Eku heteleleni Muxe na Aroni va ya entsongeni wa nhlangano kutani va huma va ta katekisa vanhu. Hiloko ku vangama ka Yehovha ku humelela eka vanhu hinkwavo,
24  kutani ndzilo wu ta wu huma emahlweni ka Yehovha wu sungula ku hisa gandzelo ro hisiwa ni mafurha ealitarini. Kuteloko vanhu hinkwavo va swi vona, va huwelela, va wa hi swikandza swa vona.
27  Yehovha a ya emahlweni a byela Muxe a ku:
2  “Byela vana va Israyele u ku eka vona, ‘Loko munhu o tshuka a endla xitshembiso lexi hlambanyiweke xo hlawuleka, xa ku nyikela mimoya-xiviri eka Yehovha hi ku ya hi xuma lexi pimanyetiweke,
3  ivi xuma lexi pimanyetiweke xi va waxinuna la nga ni malembe lama sukelaka eka malembe ya 20 hi vukhale ku ya eka malembe ya 60 hi vukhale, xuma lexi pimanyetiweke xi fanele xi va tixikele ta silivhere ta 50 hi ku ya hi xikele ya ndhawu yo kwetsima.
4  Kambe loko xi va waxisati, xuma lexi pimanyetiweke xi fanele xi va tixikele ta 30.
5  Kutani loko ku ri malembe ya ntlhanu ku ya eka malembe ya 20 hi vukhale, xuma lexi pimanyetiweke xa waxinuna xi fanele xi va tixikele ta 20 kasi eka waxisati ku va tixikele ta khume.
6  Kutani loko ku ri ku sukela eka n’hweti yin’we ku ya eka malembe ya ntlhanu hi vukhale, xuma lexi pimanyetiweke xa waxinuna xi fanele xi va tixikele ta silivhere ta ntlhanu kasi xuma lexi pimanyetiweke xa waxisati xi fanele xi va tixikele tinharhu ta silivhere.
7  “‘Kutani loko a ri ni malembe ya 60 ya vukhale ku ya ehenhla, loko ku ri waxinuna, xuma lexi pimanyetiweke xi fanele xi va tixikele ta 15 ivi eka waxisati xi va tixikele ta khume.
8  Kambe loko a ri xisiwana lexikulu lerova a nga swi koti ku humesa xuma lexi pimanyetiweke, u fanele a yimisa munhu yoloye emahlweni ka muprista, muprista u fanele a veka nxavo lowu a nga xavisiwaka ha wona eka yena. Muprista u ta veka nxavo lowu a nga xavisiwaka ha wona hi ku ya hi leswi loyi a endleke xitshembiso lexi hlambanyiweke a nga kotaka ku swi humesa.
9  “‘Kutani loko ku ri xiharhi lexi fanaka ni lexi munhu a nyikelaka gandzelo ha xona eka Yehovha, hinkwaswo leswi a nga nyikelaka ha swona eka Yehovha swi ta va nchumu wo kwetsima.
10  A nga tshuki a xi kutsula hi xin’wana, naswona a nga tshuki a xi cinca nikan’we lexinene hi xo biha kumbe xo biha hi lexinene. Kambe loko o cinca xiharhi hi xiharhi, xona ni lexi xi cincisanaka na xona swi fanele swi va swo kwetsima.
11  Kutani loko ku ri xiharhi xihi ni xihi lexi nga tengangiki ku fana ni lexi a nga ta ka a nga xi nyikeli xi va gandzelo eka Yehovha, u fanele a yimisa xiharhi emahlweni ka muprista.
12  Muprista u fanele a veka nxavo lowu xi nga xavisiwaka ha wona hambi xi ri xinene kumbe xi ri xo biha. Kutani xi ta va tano, hi ku ya hi xuma lexi pimanyetiweke hi muprista.
13  Kambe loko a lava ku xi kutsula, u fanele a nyika vuntlhanu bya xona a tlhandlekela eka xuma lexi pimanyetiweke.
14  “‘Kutani loko munhu o tshuka a hlawulekisa yindlu yakwe yi va nchumu wo kwetsima eka Yehovha, muprista u fanele a veka nxavo lowu yi nga xavisiwaka hi wona, hambi i yinene kumbe i yo biha. Yi ta vita ntsengo wo karhi hi ku ya hi nxavo lowu yi nga xavisiwaka hi wona lowu muprista a wu vulaka.
15  Kambe loko loyi a yi hlawulekisaka a lava ku kutsula yindlu ya yena, u fanele a nyika vuntlhanu bya mali ya xuma lexi pimanyetiweke, a tlhandlekela eka xona; kutani yi ta va ya yena.
16  “‘Loko ku ri yin’wana ya nsimu ya ndzhaka yakwe leyi munhu a lavaka ku yi hlawulekisela Yehovha, xuma lexi pimanyetiweke xa yona xi ta pimanyetiwa hi ku ya hi mbewu ya yona: loko ku ri mpimo wa homere wa maxalana, ku ta va tixikele ta silivhere ta 50.
17  Loko a fanele a hlawulekisa nsimu yakwe ku sukela eka lembe ra Yubili ku ya emahlweni, yi ta hakeriwa hi ku ya hi xuma lexi pimanyetiweke.
18  Kutani loko a hlawulekisa nsimu yakwe endzhaku ka Yubili, muprista u fanele a n’wi hlayela mali ya kona hi ku ya hi mpimo wa malembe lama seleke ku ya fika eka lembe leri landzelaka ra Yubili, kutani ku ta hungutiwa eka xuma lexi pimanyetiweke.
19  Kambe loko loyi a yi hlawulekisaka a lava ku kutsula nsimu yakwe, u fanele a nyika vuntlhanu bya xuma lexi pimanyetiweke a tlhandlekela eka xona, kutani yi ta tshama yi ri ya yena.
20  Loko a nga yi kutsuli nsimu kambe nsimu yi xaviseriwa munhu un’wana, a yi nge kutsuriwi.
21  Kutani loko nsimu yi huma hi Yubili, yi fanele yi va nchumu wo kwetsima eka Yehovha, ku fana ni nsimu leyi nyiketeriweke. Yi ta va ya muprista.
22  “‘Kutani loko a hlawulekisela Yehovha nsimu leyi xaviweke hi yena leyi nga riki xiphemu xa nsimu leyi nga yakwe,
23  muprista u fanele a n’wi hlayela ntsengo wa nxavo lowu yi nga xavisiwaka hi wona ku ya fikela eka lembe ra Yubili, kutani u fanele a nyika xuma lexi pimanyetiweke esikwini rero. I nchumu wo kwetsima eka Yehovha.
24  Hi lembe ra Yubili nsimu yi ta tlhelela eka loyi a yi xaveke eka yena, eka n’wini wa nsimu.
25  “‘Kutani xuma xin’wana ni xin’wana xi ta pimanyetiwa hi tixikele ta ndhawu yo kwetsima. Tixikele ti ta ringana tigera ta 20.
26  “‘Ku nga tshuki ku va ni munhu loyi a hlawulekisaka mativula exikarhi ka swiharhi, lama tswariwaka ma ri mativula ya Yehovha. Hambi i nkunzi kumbe i nyimpfu, i swa Yehovha.
27  Kutani loko ku ri exikarhi ka swiharhi leswi nga tengangiki, a fanela ku xi kutsula hi ku ya hi xuma lexi pimanyetiweke, u fanele a nyika vuntlhanu bya xona a tlhandlekela eka xona. Kambe loko xo ka xi nga kutsuriwi, xi fanele xi xavisiwa hi ku ya hi xuma lexi pimanyetiweke.
28  “‘Ntsena a ku na nchumu hambi wu ri wa muxaka wihi lowu nyiketiweke, lowu wu nga xavisiwaka, lowu munhu a nga wu nyikelaka eka Yehovha leswaku wu lovisiwa eka swilo hinkwaswo leswi swi nga swa yena, ku nga ha va eka vanhu kumbe eka swiharhi kumbe nsimu leyi nga ndzhaka yakwe, naswona a ku na nchumu hambi wu ri wa muxaka wihi, lowu nyiketiweke lowu wu nga kutsuriwaka. I nchumu wo kwetsima ngopfu eka Yehovha.
29  A ku na munhu la nyiketiweke loyi a nga vaka a nyikeriwe endzovisweni exikarhi ka vanhu loyi a nga kutsuriwaka. U fanele a dlayiwa hakunene.
30  “‘Xiphemu xin’wana ni xin’wana xa vukhume xa tiko, eka mbewu ya tiko ni mbhandzu wa murhi, i swa Yehovha. I nchumu wo kwetsima eka Yehovha.
31  Kutani loko munhu a lava ku kutsula xiphemu xihi ni xihi xa vukhume byakwe, u fanele a nyika vuntlhanu bya xona a tlhandlekela eka xona.
32  Loko ku ri xiphemu xin’wana ni xin’wana xa vukhume entlhambini wa tihomu ni le ntlhambini wa tinyimpfu, hinkwaswo leswi hundzaka ehansi ka nxongotelo wa murisi, nhloko ya vukhume yi ta va nchumu wo kwetsima eka Yehovha.
33  A nga tshuki a kambela ku vona loko xi ri xinene kumbe xi ri xo biha, a nga tshuki a cincisana hi xona. Kambe loko o cincisana hi xona, xona ni lexi xi cincisaneke na xona, swi ta va nchumu wo kwetsima. A xi nge kutsuriwi.’”
34  Leswi i swileriso leswi Yehovha a swi nyikeke Muxe, swi ri swileriso eka vana va Israyele eNtshaveni ya Sinayi.
7  “‘Kutani nawu wa gandzelo ra nandzu hi lowu: I nchumu wo kwetsima ngopfu.
2  Endhawini leyi va tlhavelaka gandzelo ro hisiwa eka yona nkarhi ni nkarhi va ta tlhava gandzelo ra nandzu, kutani munhu u ta xuva ngati ya rona ehenhla ka alitari a yi rhendzela.
3  Loko ku ri mafurha ya rona hinkwawo, u ta nyikela ncila wa rona lowu noneke ni mafurha lama funengetaka marhumbu,
4  ni tinso timbirhi ni mafurha lama nga eka tona, hilaha ku fanaka ni lama nga ematsheveni. Loko ku ri xilekhelekhe lexi nga ehenhla ka xivindzi, u ta xi susa swin’we ni tinso.
5  Kutani muprista u fanele a swi mbulukisa ehenhla ka alitari swi va gandzelo ra Yehovha leri endliweke hi ndzilo. I gandzelo ra nandzu.
6  Waxinuna un’wana ni un’wana exikarhi ka vaprista u ta ri dya. Va ta ri dyela endhawini yo kwetsima. I nchumu wo kwetsima ngopfu.
7  Gandzelo ra xidyoho ra fana ni gandzelo ra nandzu. Ma ni nawu wun’we. Muprista la nga ta kombela ha rona ku rivaleriwa, ri ta va ra yena.
8  “‘Loko ku ri muprista la nyikelaka gandzelo ro hisiwa ra munhu un’wana ni un’wana, dzovo ra gandzelo ro hisiwa leri a ri nyikeleke eka muprista, ri ta va ra yena.
9  “‘Gandzelo rin’wana ni rin’wana ra mavele leri nga bakiwaka exitikweni ni rin’wana ni rin’wana leri endliweke egalazeni leri nga ni mafurha ni le henhla ka nsimbi yo oxa i ra muprista loyi a ri nyikeleke. Ri ta va ra yena.
10  Kambe gandzelo rin’wana ni rin’wana ra mavele leri tsakamisiweke hi mafurha kumbe leri omeke, ri ta va ra vana va Aroni hinkwavo, ra un’wana ri fana ni ra un’wanyana.
11  “‘Kutani nawu wa xitlhavelo xa xinakulobye lexi un’wana ni un’wana a nga ta xi nyikela eka Yehovha hi lowu:
12  Loko o xi nyikela leswaku a kombisa ku nkhensa, u fanele a nyikela xitlhavelo xa ku nkhensa swin’we ni swinkwa leswo-ke-comela leswi vumbekeke ku fana ni swingwavila, swi tsakamisiwe hi mafurha, ni swiphampha leswo-ke-comela leswi totiweke mafurha ni mapa lama silekeke kahle lama pfanganisiweke kahle ku fana ni swinkwa leswi vumbekeke ku fana ni swingwavila, leswi tsakamisiweke hi mafurha.
13  U ta nyikela swimbundzwa leswi vumbekeke ku fana ni swingwavila, swa xinkwa lexi cheriweke comela swin’we ni gandzelo rakwe ni xitlhavelo xa ku nkhensa xa switlhavelo swakwe swa xinakulobye.
14  Eka xona u fanele a nyikela gandzelo ha rin’we ri va xiphemu xo hlawuleka eka Yehovha; loko ku ri muprista la xuvaka ngati ya switlhavelo swa xinakulobye, ri ta va ra yena.
15  Kutani nyama ya xitlhavelo xa ku nkhensa xa xitlhavelo xakwe xa xinakulobye yi ta dyiwa esikwini leri a yi nyikeleke ha rona. A nga tshuki a yi hlayisa ku fikela nimixo.
16  “‘Kutani loko xitlhavelo xa gandzelo rakwe ku ri xitshembiso lexi hlambanyiweke kumbe ku ri gandzelo ra ku tirhandzela, xi ta dyiwa esikwini leri a nyikeleke xitlhavelo xakwe ha rona, naswona leswi seleke swi nga ha dyiwa esikwini leri tlhandlamaka.
17  Kambe leswi seleke swa nyama ya xitlhavelo hi siku ra vunharhu swi ta hisiwa hi ndzilo.
18  Kambe, loko nyama yin’wana ya xitlhavelo xakwe xa xinakulobye yo dyiwa hi siku ra vunharhu, loyi a yi nyikelaka a nge amukeriwi nikatsongo. A xi nge hlayeriwi eka yena. Xi ta va nchumu lowu nga basangiki, naswona moya-xiviri lowu dyaka swin’wana swa xona wu ta hlamula hikwalaho ka xihoxo xa wona.
19  Nyama leyi nga ta khumba nchumu wihi ni wihi lowu nga tengangiki yi nga tshuki yi dyiwa. Yi ta hisiwa hi ndzilo. Malungana ni nyama, vanhu hinkwavo lava baseke va nga ha yi dya nyama yoleyo.
20  “‘Kutani moya-xiviri lowu dyaka nyama ya xitlhavelo xa xinakulobye lexi nga xa Yehovha loko wa ha nyamile, moya-xiviri wolowo wu fanele wu dlayiwa eka varikwavo.
21  Kutani loko moya-xiviri wo tshuka wu khumba nchumu wihi ni wihi lowu nga tengangiki, ku nga ku nyama ka munhu kumbe xiharhi lexi nga tengangiki kumbe nchumu wihi ni wihi lowu nga tengangiki lowu nyenyetsaka, kunene wu dya nyama yin’wana ya xitlhavelo xa xinakulobye lexi nga xa Yehovha, moya-xiviri wolowo wu fanele wu dlayiwa eka varikwavo.’”
22  Yehovha a ya emahlweni a vulavula na Muxe a ku:
23  “Byela vana va Israyele u ku, ‘Mi nga tshuki mi dya mafurha man’wana ni man’wana ya nkunzi kumbe ya khuna leritsongo kumbe ya mbuti.
24  Kutani mafurha ya ntsumbu ni mafurha ya xiharhi lexi handzuriweke ma nga ha tirhiseriwa xin’wana ni xin’wana lexi nga ehleketiwaka, kambe mi nga tshuki mi ma dya nikatsongo.
25  Hikuva mani na mani la dyaka leswi humaka eka xiharhi lexi a xi nyikelaka xi va gandzelo ra Yehovha leri endliwaka hi ndzilo, moya-xiviri lowu dyaka wu fanele wu dlayiwa eka varikwavo.
26  “‘Mi nga tshuki mi dya ngati yihi ni yihi etindhawini tin’wana ni tin’wana leti mi tshamaka eka tona, hambi i ya nyenyana kumbe i ya xiharhi.
27  Moya-xiviri wihi ni wihi lowu dyaka ngati yin’wana ni yin’wana, moya-xiviri wolowo wu ta dlayiwa eka varikwavo.’”
28  Yehovha a ya emahlweni a vulavula na Muxe a ku:
29  “Byela vana va Israyele u ku, ‘Loyi a nyikelaka xitlhavelo xakwe xa xinakulobye eka Yehovha u ta tisa gandzelo rakwe eka Yehovha ri huma exitlhavelweni xakwe xa xinakulobye.
30  Mavoko yakwe ma ta tisa mafurha lama nga exifuveni ma ri magandzelo ya Yehovha lama endliweke hi ndzilo. U ta ma tisa ni xifuva leswaku a ta xi ndziwita xi va gandzelo leri ndziwitiwaka emahlweni ka Yehovha.
31  Kutani muprista u fanele a mbulukisa mafurha ealitarini, kambe xifuva xi ta va xa Aroni ni vana vakwe.
32  “‘Kutani mi ta nyika muprista nenge wa xinene wu va xiphemu xo hlawuleka eswitlhavelweni swa n’wina swa xinakulobye.
33  Loyi a nyikelaka ngati ya switlhavelo swa xinakulobye ni mafurha eka vana va Aroni, nenge wa xinene wu ta va xiphemu xa yena.
34  Hikuva ndzi teka xifuva xa gandzelo leri ndziwitiwaka naswona ndzi teka nenge wa xiphemu xo hlawuleka eka vana va Israyele eswitlhavelweni swa vona swa xinakulobye, kutani ndzi ta swi nyika Aroni lowa muprista ni vana vakwe, swi va xileriso xa hilaha ku nga riki na makumu eka vana va Israyele.
35  “‘Lexi a xi ri xiavelo xa vuprista xa Aroni ni xiavelo xa vuprista xa vana vakwe lexi humaka emagandzelweni ya Yehovha lama endliweke hi ndzilo, esikwini leri a va nyikeleke ha rona leswaku va va vaprista va Yehovha,
36  hilaha Yehovha a leriseke ku va nyika wona esikwini leri a va toteke ha rona exikarhi ka vana va Israyele. I nawu wa hilaha ku nga riki na makumu eswitukulwaneni swa vona.’”
37  Lowu i nawu lowu khumbaka gandzelo ro hisiwa, gandzelo ra mavele ni gandzelo ra xidyoho ni gandzelo ra nandzu ni xitlhavelo xa ku vekiwa ni xitlhavelo xa xinakulobye,
38  hilaha Yehovha a leriseke Muxe eNtshaveni ya Sinayi hakona, esikwini leri a leriseke vana va Israyele leswaku va nyikela magandzelo ya vona eka Yehovha emananga ya Sinayi.
23  Yehovha a ya emahlweni a byela Muxe a ku:
2  “Byela vana va Israyele u ku eka vona, ‘Minkhuvo ya Yehovha leyi vekiweke, leyi mi faneleke ku yi huwelela i mintsombano yo kwetsima. Minkhuvo ya mina leyi vekiweke hi leyi:
3  “‘Ntirho wu nga ha endliwa masiku ya tsevu, kambe hi siku ra vunkombo i savata ya ku wisa hilaha ku heleleke, i ntsombano wo kwetsima. Mi nga tshuki mi endla ntirho hambi wu ri wihi. I savata ya Yehovha etindhawini hinkwato leti mi tshamaka eka tona.
4  “‘Leyi i minkhuvo ya Yehovha leyi vekiweke, mintsombano yo kwetsima, leyi mi faneleke mi yi huwelela hi minkarhi ya yona leyi vekiweke:
5  Hi n’hweti yo sungula hi siku ra vu-14 ra n’hweti, exikarhi ka madyambu lamambirhi i paseka ya Yehovha.
6  “‘Kutani hi siku ra vu-15 ra n’hweti leyi i nkhuvo wa swinkwa leswo-ke-comela eka Yehovha. Mi ta dya swinkwa leswo-ke-comela masiku ya nkombo.
7  Hi siku ro sungula mi ta va ni ntsombano wo kwetsima. Mi nga tshuki mi endla muxaka wihi ni wihi wa ntirho wo tika.
8  Kambe masiku ya nkombo mi ta nyikela gandzelo ra Yehovha leri endliweke hi ndzilo. Hi siku ra vunkombo ku ta va ni ntsombano wo kwetsima. Mi nga tshuki mi endla muxaka wihi ni wihi wa ntirho wo tika.’”
9  Yehovha a ya emahlweni a byela Muxe a ku:
10  “Byela vana va Israyele u ku eka vona, ‘Loko mi hetelela mi fika etikweni leri ndzi mi nyikaka rona, naswona mi tshovele ntshovelo wa rona, mi fanele mi tisa nyandza ya swirhangana swa ntshovelo wa n’wina eka muprista.
11  Yena u fanele a ndziwita nyandza emahlweni ka Yehovha leswaku mi amukeleka. Hi siku leri landzelaka savata, muprista u fanele a yi ndziwita.
12  Kutani hi siku leri mi ndziwiteke nyandza ha rona, mi fanele mi nyikela khuna leritsongo leri hanyeke kahle, leri nga elembeni ra rona ro sungula, ri va gandzelo ro hisiwa eka Yehovha;
13  ni mimpimo yimbirhi ya vukhume bya mpimo wa efa ya mapa lamanene lama tsakamisiweke hi mafurha, yi ri gandzelo ra yona ra mavele, yi ri gandzelo leri endleriweke Yehovha hi ndzilo, nun’hwelo lowu phyuphyisaka; naswona vumune bya mpimo wa hini wa vhinyo wu ri gandzelo ra yona ra swakunwa.
14  Mi nga tshuki mi dya xinkwa kumbe mavele lama katingiweke kumbe mavele lamantshwa ku fikela siku leri, kukondza mi tisa gandzelo ra Xikwembu xa n’wina. I nawu wa hilaha ku nga riki na makumu eka switukulwana swa n’wina etindhawini ta n’wina leti mi tshamaka eka tona.
15  “‘Kutani mi fanele mi tihlayela tisavata ta nkombo ku sukela esikwini ra le ndzhaku ka savata, ku sukela esikwini leri mi tiseke nyandza ya gandzelo leri ndziwitiwaka. Ti fanele ti hetiseka.
16  Mi ta hlayela masiku ya 50 ku ya fikela eka siku ra le ndzhaku ka savata ya vunkombo, kutani mi fanele mi nyikela gandzelo ra mavele lerintshwa eka Yehovha.
17  Mi ta tisa swinkwa swimbirhi swi huma etindhawini leti mi tshamaka eka tona swi va gandzelo leri ndziwitiwaka. Swi fanele swi ri mimpimo yimbirhi ya vukhume bya mpimo wa efa ya mapa lama silekeke kahle. Swi fanele swi bakiwa swi cheriwe comela, swi ri mihandzu leyi wupfaka ku sungula eka Yehovha.
18  Mi fanele mi nyikela swinkwa sweswo swin’we ni swinyimpfana swa matsune swa nkombo, leswi hanyeke kahle, ha xin’we xi ri ni lembe rin’we hi vukhale ni nkunzi leyitsongo ni makhuna mambirhi. Swi ta va gandzelo ro hisiwa eka Yehovha swin’we ni gandzelo ra swona ra mavele ni gandzelo ra swona ra swakunwa swi va gandzelo leri endliwaka hi ndzilo, ra nun’hwelo lowu phyuphyisaka eka Yehovha.
19  Kutani mi fanele mi nyikela ximbutana xin’we xi va gandzelo ra xidyoho ni swinyimpfana swimbirhi swa xinuna, ha xin’we xi ri ni lembe rin’we hi vukhale, swi va xitlhavelo xa xinakulobye.
20  Kutani muprista u fanele a swi ndziwita swin’we ni swinkwa swa mihandzu leyi wupfaka ku sungula, swi va gandzelo leri ndziwitiwaka emahlweni ka Yehovha swin’we ni swinyimpfana swimbirhi swa xinuna. Swi ta va nchumu wo kwetsima wa muprista eka Yehovha.
21  Esikwini rero mi fanele mi huwelela; mi ta va ni ntsombano wo kwetsima. Mi nga tshuki mi endla muxaka wihi ni wihi wa ntirho wo tika. I nawu wa hilaha ku nga riki na makumu etindhawini ta n’wina hinkwato leti mi tshamaka eka tona, eswitukulwaneni swa n’wina.
22  “‘Kutani loko mi tshovela ntshovelo wa tiko ra n’wina, mi nga tshuki mi tshovela matlhelo ya nsimu ya n’wina hi ku helela, naswona mi nga tshuki mi khwaja ntshovelo wa n’wina. Mi ta swi siyela la xanisekaka ni la nga muluveri. Hi mina Yehovha Xikwembu xa n’wina.’”
23  Yehovha a ya emahlweni a byela Muxe a ku:
24  “Byela vana va Israyele u ku, ‘Hi n’hweti ya vunkombo hi siku ro sungula ra n’hweti, mi ta wisa hilaha ku heleleke, ku va xitsundzuxo hi ku biwa ka mhalamhala, ku va ntsombano wo kwetsima.
25  Mi nga tshuki mi endla muxaka wihi ni wihi wa ntirho wo tika naswona mi fanele ku nyikela gandzelo ra Yehovha leri endliweke hi ndzilo.’”
26  Yehovha a ya emahlweni a byela Muxe a ku:
27  “Kambe, hi siku ra vukhume ra yona n’hweti leyi ya vunkombo i siku ra ku kombela ku rivaleriwa. Mi ta va ni ntsombano wo kwetsima naswona mi fanele mi xanisa mimoya-xiviri ya n’wina mi nyikela gandzelo leri endleriweke Yehovha hi ndzilo.
28  Mi nga tshuki mi endla ntirho wa muxaka wihi ni wihi hi siku leri, hikuva i siku ra ku kombela ku rivaleriwa leswaku mi rivaleriwa emahlweni ka Yehovha Xikwembu xa n’wina;
29  hikuva moya-xiviri wun’wana ni wun’wana lowu nga ta ka wu nga xaniseki esikwini leri wu fanele wu dlayiwa eka varikwavo.
30  Malunghana ni moya-xiviri wun’wana ni wun’wana lowu nga ta endla ntirho wa muxaka wihi ni wihi esikwini leri, ndzi fanele ndzi lovisa moya-xiviri wolowo eka varikwavo.
31  Mi nga tshuki mi endla ntirho wihi ni wihi. I nawu wa hilaha ku nga riki na makumu eswitukulwaneni swa n’wina, etindhawini hinkwato leti mi tshamaka eka tona.
32  I savata ya n’wina leyi mi nga ta wisa hilaha ku heleleke ha yona, kutani mi fanele mi xanisa mimoya-xiviri ya n’wina hi siku ra vukaye ra n’hweti nimadyambu. Mi ta hlayisa savata ya n’wina ku sukela nimadyambu ku ya fika nimadyambu.”
33  Yehovha a ya emahlweni a byela Muxe a ku:
34  “Byela vana va Israyele u ku, ‘Hi siku ra vu-15 ra yona n’hweti leyi ya vunkombo i nkhuvo wa mintsonga eka Yehovha ku ringana masiku ya nkombo.
35  Hi siku ro sungula i ntsombano wo kwetsima. Mi nga tshuki mi endla muxaka wihi ni wihi wa ntirho wo tika.
36  Mi ta nyikela gandzelo leri endleriwaka Yehovha hi ndzilo masiku ya nkombo. Hi siku ra vunhungu mi ta va ni ntsombano wo kwetsima, kutani mi fanele mi nyikela gandzelo leri endleriwaka Yehovha hi ndzilo. I ntshungu wo xiximeka. Mi nga tshuki mi endla muxaka wihi ni wihi wa ntirho wo tika.
37  “‘Leyi i minkhuvo leyi vekiweke ya Yehovha leyi mi nga ta yi huwelela yi ri mintsombano yo kwetsima leswaku mi nyikela gandzelo ra Yehovha leri endliwaka hi ndzilo: gandzelo ro hisiwa ni gandzelo ra mavele ra xitlhavelo ni gandzelo ra swakunwa hi ku ya hi xiyimiso xa siku ni siku,
38  handle ka tisavata ta Yehovha ni tinyiko ta n’wina ni magandzelo ya n’wina hinkwawo ya xitshembiso lexi hlambanyiweke ni magandzelo ya n’wina hinkwawo ya ku tirhandzela, lawa mi faneleke mi wa nyika Yehovha.
39  Hambiswiritano, hi siku ra vu-15 ra n’hweti ya vunkombo, loko mi hlengelete ntshovelo wa tiko, mi ta tlangela nkhuvo wa Yehovha masiku ya nkombo. Hi siku ro sungula i ku wisa loku heleleke ni hi siku ra vunhungu i ku wisa loku heleleke.
40  Kutani hi siku ro sungula mi fanele mi teka mihandzu ya mirhi ya risima, switluka leswikulu swa mirhi ya micindzu ni marhavi ya mirhi leyi taleriweke hi marhavi ni mirhi ya phopla ya le nkoveni, mi fanele mi tsaka emahlweni ka Yehovha Xikwembu xa n’wina masiku ya nkombo.
41  Mi fanele mi wu tlangela masiku ya nkombo wu ri nkhuvo wa Yehovha elembeni. Mi ta wu tlangela hi n’hweti ya vunkombo wu ri nawu wa hilaha ku nga riki na makumu eswitukulwaneni swa n’wina.
42  Mi ta tshama emintsongeni masiku ya nkombo. Vanhu hinkwavo lava tumbulukeke eIsrayele va fanele va tshama emintsongeni,
43  ku endlela leswaku switukulwana swa n’wina swi ta tiva leswaku ndzi tshamise vana va Israyele emintsongeni loko ndzi va humesa etikweni ra Egipta. Hi mina Yehovha Xikwembu xa n’wina.’”
44  Hikwalaho Muxe a vulavula hi minkhuvo leyi vekiweke ya Yehovha eka vana va Israyele.
22  Yehovha a ya emahlweni a byela Muxe a ku:
2  “Byela Aroni ni vana vakwe leswaku va ta tihambanisa eka swilo swo kwetsima swa vana va Israyele, va nga nyamisi vito ra mina ro kwetsima hi swilo leswi va ndzi hlawulekiselaka swona. Hi mina Yehovha.
3  Va byele u ku, ‘Mani na mani eka switukulwana swa vana va n’wina hinkwaswo, la tshinelaka eka swilo swo kwetsima, leswi vana va Israyele va nga ta swi hlawulekisela Yehovha, kambe a nyamile, moya-xiviri wolowo wu fanele wu dlayiwa emahlweni ka mina. Hi mina Yehovha.
4  A ku na wanuna ni un’we wa vana va Aroni loyi loko a ri ni nhlokonho kumbe a ri ni ndzhundzhwana a nga dyaka swilo swo kwetsima a nga si tenga, hambi ku ri la khumbeke mani na mani la nyameke hikwalaho ka moya-xiviri lowu feke kumbe munhu loyi ku humaka mbewu ya vununa eka yena,
5  hambi wanuna la khumbaka nchumu wihi ni wihi wa leswi fambaka swi tele lowu nga tengangiki eka yena kumbe a khumba munhu la nyameke eka yena malunghana ni ku thyaka ka yena.
6  Moya-xiviri lowu khumbaka nchumu wun’wana ni wun’wana wa sweswo wu fanele wu va lowu nyameke ku fika nimadyambu naswona a wu nge dyi nchumu eka swilo swo kwetsima, kambe wu fanele wu hlamba nyama ya wona hi mati.
7  Loko dyambu ri perile wu ta va wu tengile, kutani endzhaku ka sweswo wu nga dya swin’wana swa swilo swo kwetsima, hikuva i xinkwa xa wona.
8  Nakambe, wu nga tshuki wu dya ntsumbu kumbe nchumu wihi ni wihi lowu handzuriweke hi swivandzana lerova wu nyamisiwa ha wona. Hi mina Yehovha.
9  “‘Va fanele va hlayisa xiboho xa vona eka mina leswaku va nga rhwali xidyoho hikwalaho ka xona kutani va boheka ku fa hikwalaho ka xona, hikuva a va xi nyamisa. Hi mina Yehovha la va hlawulekisaka.
10  “‘A ku na mufambi la faneleke a dya nchumu wihi ni wihi wo kwetsima. A ku na nhlapfa leyi yi faneleke yi tshama ni muprista kumbe mutirhi la thoriweke la faneleke a dya nchumu wihi ni wihi wo kwetsima.
11  Kambe loko muprista o tshuka a xava moya-xiviri, a wu xava hi mali yakwe, wona wu nga hlanganyela eku wu dyeni. Loko ku ri mahlonga lama tswariweke endlwini yakwe na wona ma nga hlanganyela eku dyeni ka xinkwa xakwe.
12  Loko n’wana wa nhwanyana wa muprista o tshuka a tekiwa hi wanuna la nga mufambi, yena a nge dyi swa munyikelo wa swilo swo kwetsima.
13  Kambe loko n’wana wa nhwanyana wa muprista o va noni kumbe o tshikiwa loko a nga ri na vana kutani a tlhelela endlwini ya tata wakwe a ha ri muntshwa, a nga dya xinkwa xa tata wakwe; kambe a ku na mufambi la nga dyaka nikatsongo.
14  “‘Kutani loko munhu o dya nchumu wo kwetsima hi xihoxo, u fanele a engetela vuntlhanu bya wona ivi a nyika muprista nchumu wolowo wo kwetsima.
15  Hikwalaho va nga tshuki va nyamisa swilo swo kwetsima swa vana va Israyele leswi va nga swi nyikelaka eka Yehovha,
16  entiyisweni va va vangela leswaku va xupuriwa hi ku va ni nandzu hikwalaho ka ku dya swilo swa vona swo kwetsima; hikuva hi mina Yehovha loyi a va hlawulekisaka.’”
17  Yehovha a ya emahlweni a vulavula na Muxe a ku:
18  “Byela Aroni ni vana vakwe ni vana va Israyele hinkwavo u ku eka vona, ‘Loko ku ri munhu un’wana ni un’wana wa yindlu ya Israyele kumbe muluveri eIsrayele la nyikelaka gandzelo rakwe eka switshembiso swihi ni swihi leswi hlambanyiweke kumbe eka magandzelo wahi ni wahi ya ku tirhandzela, lawa va nga ma nyikelaka eka Yehovha ma va gandzelo ro hisiwa,
19  leswaku mi kuma ku amukeriwa, ma fanele ma va ma hanye kahle, ma ri ya xinuna, ma huma entlhambini wa tihomu, eka makhuna lamatsongo kumbe eka timbuti.
20  Xin’wana ni xin’wana lexi nga ni vulema mi nga tshuki mi xi nyikela, hikuva a xi nge endli leswaku mi amukeleka.
21  “‘Loko munhu o tshuka a nyikela xitlhavelo xa xinakulobye eka Yehovha leswaku a hetisisa xitshembiso lexi hlambanyiweke kumbe xi va gandzelo ra ku tirhandzela, xi fanele xi va lexi hanyeke kahle xi huma entlhambini wa tihomu kumbe entlhambini wa tinyimpfu, leswaku a ta amukeleka. Xi nga tshuki xi va ni vulema.
22  Ku nga tshuki ku va ni lexi feke mahlo kumbe lexi tshovekeke kumbe lexi nga tsemiwa kumbe lexi nga ni nhlungu kumbe lexi nga ni rikhwekhwe kumbe lexi nga ni tshansi, mi nga tshuki mi nyikela ni xin’we xa leswi eka Yehovha naswona a ku na gandzelo ra swona leri endliweke hi ndzilo leri mi nga ta ri veka ealitarini ri va ra Yehovha.
23  Loko ku ri nkunzi kumbe nyimpfu leyi nga ni xirho xo leha ngopfu kumbe xo koma ngopfu, u nga yi endla gandzelo ra ku tirhandzela; kambe a yi nge amukeriwi eka xitshembiso lexi hlambanyiweke.
24  Kambe lexi nga ni marhanga ya vununa lama kamiweke kumbe lama pfotlosiweke kumbe lama susiweke kumbe lama tsemiweke, mi nga tshuki mi xi nyikela eka Yehovha, naswona mi nga tshuki mi nyikela hi xona etikweni ra n’wina.
25  Kutani mi nga tshuki mi nyikela hi xin’wana xa leswi hinkwaswo xi va xinkwa xa Xikwembu xa n’wina, xi huma evokweni ra munhu wumbe, hikuva ku onhaka ka swona ku le ka swona. Swi ni vulema. A swi nge mi endli mi amukeriwa.’”
26  Yehovha a ya emahlweni a byela Muxe a ku:
27  “Loko ko tshuka ku velekiwa nkunzi kumbe khuna leritsongo kumbe mbuti, swi ta tshama swi ri ni mana wa swona masiku ya nkombo, kambe ku sukela hi siku ra vunhungu ku ya emahlweni swi ta amukeriwa kahle swi va gandzelo, gandzelo ra Yehovha leri endliweke hi ndzilo.
28  Malunghana ni nkunzi ni nyimpfu, mi nga tshuki mi swi tlhava ni vana va swona hi siku rin’we.
29  “Loko mo tshuka mi lava ku endlela Yehovha xitlhavelo xa ku nkhensa, mi fanele mi xi endla leswaku mi amukeleka.
30  Xi ta dyiwa esikwini rero. Mi nga tshuki mi siya nchumu eka xona ku fika nimixo. Hi mina Yehovha.
31  “Mi fanele mi hlayisa swileriso swa mina, mi swi endla. Hi mina Yehovha.
32  Mi nga tshuki mi nyamisa vito ra mina ro kwetsima, naswona ndzi fanele ndzi hlawulekisiwa exikarhi ka vana va Israyele. Hi mina Yehovha la mi hlawulekisaka,
33  Loyi a mi humesaka etikweni ra Egipta leswaku ndzi tikombisa ndzi ri Xikwembu eka n’wina. Hi mina Yehovha.”
6  Yehovha a ya emahlweni a byela Muxe a ku:
2  “Loko moya-xiviri wo tshuka wu dyoha hi ku ka wu nga tshembeki eka Yehovha kutani wu xisa nakulobye hi xin’wana lexi wu vekiweke ku xi langutela kumbe lexi vekiweke evokweni ra wona kumbe hi ku kanganyisa kumbe wu dyelela nakulobye,
3  kumbe wu kuma lexi lahlekeke, kunene wu hemba malunghana na xona naswona wu hlambanya hi vunwa ehenhla ka hinkwaswo leswi munhu a nga swi endlaka leswaku a dyoha ha swona;
4  kutaku loko wu dyoha, kunene wu va ni nandzu, wu fanele wu tlherisela xilo lexi yiviweke lexi wu xi tekeke hi ku kanganyisa kumbe xilo lexi phangiweke lexi wu xi tekeke hi vukanganyisi kumbe xilo lexi wu xi langutelaka lexi wu tamerisiweke xona kumbe xilo lexi lahlekeke lexi wu xi kumeke,
5  kumbe nchumu wihi ni wihi lowu wu nga hlambanyaka hi vunwa eka wona, kutani wu fanele wu wu riha hi hakelo leyi heleleke naswona wu ta engetela vuntlhanu bya wona eka wona. Wu ta wu nyika loyi wu nga wa yena esikwini leri ha rona nandzu wa wona wu nga ta humesiwa erivaleni.
6  Kutani wu ta tisa eka Yehovha khuna leri hanyeke kahle leri humaka entlhambini hi ku ya hi xuma lexi ringanyetiweke, ku ri gandzelo ra wona ra nandzu, ku va gandzelo ra nandzu eka muprista.
7  Kutani muprista u fanele a wu kombelela ku rivaleriwa emahlweni ka Yehovha, hikwalaho wu ta rivaleriwa malunghana ni swilo hinkwaswo leswi wu nga swi endlaka kutani swi hetelela swi va nandzu.”
8  Yehovha a ya emahlweni a byela Muxe a ku:
9  “Lerisa Aroni ni vana vakwe u ku, ‘Lowu i nawu wa gandzelo ro hisiwa: Gandzelo ro hisiwa ri ta va exitikweni ealitarini vusiku hinkwabyo ku fikela nimixo, kutani ndzilo wa alitari wu ta tshiveriwa eka xona.
10  Muprista u fanele a tiambexa xiambalo xa ntsembyana, naswona u ta ambala swirhangiso swa ntsembyana enyameni yakwe. Kutani u fanele a humesa nkuma lowu nga ni mafurha wa gandzelo ro hisiwa, lowu ndzilo wu hambetaka wu wu hisa ealitarini, u fanele a swi veka etlhelo ka alitari.
11  Kutani u fanele a hluvula tinguvu takwe a ambala tinguvu tin’wana, u ta humesa nkuma lowu nga ni mafurha a wu yisa endhawini leyi baseke ehandle ka nxaxa.
12  Ndzilo lowu nga ealitarini wu ta tshama wu pfurha eka yona. Wu nga tshuki wu timeka. Kutani muprista u fanele a tshivela tihunyi ehenhla ka wona mixo wun’wana ni wun’wana naswona a lulamisa gandzelo ro hisiwa hi ndlela ya kona ehenhla ka wona, u fanele a mbulukisa mafurha ya xitlhavelo xa xinakulobye ehenhla ka wona.
13  Ndzilo wu ta tshama wu pfurha nkarhi hinkwawo ealitarini. Wu nga tshuki wu timeka.
14  “‘Kutani lowu i nawu wa gandzelo ra mavele: N’wina vana va Aroni wu nyikeleni emahlweni ka Yehovha emahlweni ka alitari.
15  Un’wana wa vona u ta nusa mapa man’wana lama silekeke kahle ya gandzelo ra mavele hi voko leri teleke ni mafurha man’wana ya rona ni murhi hinkwawo wa risuna lowu nga ehenhla ka gandzelo ra mavele, u ta swi mbulukisa ealitarini swi va nun’hwelo lowu phyuphyisaka wa xitsundzuxo xa rona eka Yehovha.
16  Kutani leswi seleke swa rona swi ta dyiwa hi Aroni ni vana vakwe. Swi ta dyiwa swi ri swinkwa leswo-ke-comela endhawini yo kwetsima. Va ta swi dya exivaveni xa ntsonga wa nhlangano.
17  Swi nga tshuki swi bakiwa ni nchumu wihi ni wihi lowu cheriweke comela. Ndzi va nyike swona swi va xiavelo xa vona xi huma emagandzelweni ya mina lama endliweke hi ndzilo. I nchumu wo kwetsima ngopfu ku fana ni gandzelo ra xidyoho ni gandzelo ra nandzu.
18  Vaxinuna hinkwavo exikarhi ka vana va Aroni va ta swi dya. I xiavelo xa hilaha ku nga riki na makumu eswitukulwaneni swa n’wina, lexi humaka emagandzelweni lama endleriweke Yehovha hi ndzilo. Hinkwaswo leswi nga ri khumbaka swi ta va swo kwetsima.’”
19  Yehovha a ya emahlweni a byela Muxe a ku:
20  “Leri i gandzelo ra Aroni ni vana vakwe, leri va nga ta ri nyikela eka Yehovha esikwini leri a nga ta totiwa ha rona: vukhume bya mpimo wa efa ya mapa lama silekeke kahle ku va gandzelo ra mavele nkarhi hinkwawo, hafu ya wona nimixo ni hafu ya wona nimadyambu.
21  Ri ta endliwa hi mafurha ehenhla ka nsimbi yo oxa. U ta ri tisa ri pfanganisiwe kahle. U ta nyikela mpfuvo lowu oxiweke wa gandzelo ra mavele hi swipandzwa, wu va nun’hwelo lowu phyuphyisaka eka Yehovha.
22  Kutani muprista loyi a totiweke ematshan’weni ya yena, la humaka eka vana vakwe, u ta ri endla. I xileriso xa hilaha ku nga riki na makumu: Ri ta mbulukiseriwa Yehovha ri ri gandzelo leri heleleke.
23  Gandzelo rin’wana ni rin’wana ra mavele ra muprista ri fanele ri va gandzelo leri heleleke. Ri nga tshuki ri dyiwa.”
24  Yehovha a ya emahlweni a byela Muxe a ku:
25  “Byela Aroni ni vana vakwe u ku, ‘Lowu i nawu wa gandzelo ra xidyoho: Gandzelo ra xidyoho ri ta tlhaviwa emahlweni ka Yehovha endhawini leyi gandzelo ro hisiwa ri tlhaveriwaka eka yona nkarhi ni nkarhi. I nchumu wo kwetsima ngopfu.
26  Muprista loyi a ri humesaka ri va gandzelo ra xidyoho u ta ri dya. U ta ri dyela endhawini yo kwetsima exivaveni xa ntsonga wa nhlangano.
27  “Hinkwaswo leswi khumbaka nyama ya rona swi ta va swo kwetsima, naswona loko munhu wihi ni wihi o tota ngati yin’wana ya yona eka nguvu yakwe, u ta hlantswa lexi totiweke hi ngati endhawini yo kwetsima.
28  Kutani xibya xa vumba lexi yi swekiwaka eka xona xi ta fayiwa. Kambe loko yi swekiwe hi xibya xa koporo xi ta khuhliwa kutani xi basisiwa hi mati.
29  “‘Waxinuna un’wana ni un’wana exikarhi ka vaprista u ta yi dya. I nchumu wo kwetsima ngopfu.
30  Hambiswiritano, ku nga tshuki ku dyiwa gandzelo ra xidyoho leri ngati yin’wana ya rona yi nga ta tisiwa entsongeni wa nhlangano leswaku yi ta kombela ku rivaleriwa endhawini yo kwetsima. Yi ta hisiwa hi ndzilo.
21  Yehovha a ya emahlweni a byela Muxe a ku: “Vulavula ni vaprista, vana va Aroni, u ku eka vona, ‘A nga kona la nga ta tinyamisa hi moya-xiviri lowu feke eka varikwavo.
2  Kambe hikwalaho ka xaka ra yena lerikulu, hikwalaho ka mana wakwe ni hikwalaho ka tata wakwe ni hikwalaho ka n’wana wakwe wa jaha ni hikwalaho ka n’wana wakwe wa nhwanyana ni hikwalaho ka makwavo
3  ni hikwalaho ka makwavo wa xisati, nhwana la nga xaka lerikulu rakwe, loyi a nga si tshamaka a va wa wanuna wo karhi, a nga ha tinyamisa hi yena.
4  A nge tinyamisi [hikwalaho ka wansati la nga ni n’wini] exikarhi ka vanhu varikwavo leswaku a tiendla la nyameke.
5  Va nga tshuki va tsemeta mpandla etinhlokweni naswona va nga tshuki va byevula makumu ya malepfu ya vona, va nga tshuki va tixeka nyama.
6  Va fanele va tikombisa va kwetsima eka Xikwembu xa vona, va nga nyamisi vito ra Xikwembu xa vona, hikuva i vanhu lava va nyikelaka magandzelo lama endleriwaka Yehovha hi ndzilo, xinkwa xa Xikwembu xa vona; kutani va fanele va tikombisa va kwetsima.
7  Va nga tshuki va teka nghwavava kumbe wansati la nyamisiweke; va nga tshuki va teka wansati la tshikiweke hi nuna, hikuva wa kwetsima eka Xikwembu xakwe.
8  Hikwalaho u fanele u n’wi hlawulekisa, hikuva hi yena loyi a nyikelaka xinkwa xa Xikwembu xa wena. U fanele a kwetsima eka wena, hikuva mina Yehovha la mi hlawulekisaka ndza kwetsima.
9  “‘Kutani loko n’wana wa nhwanyana wa muprista o tshuka a tinyamisa hi ku endla vunghwavava, u nyamisa tata wakwe. U fanele a hisiwa endzilweni.
10  “‘Malunghana ni muprista lonkulu wa vamakwavo, loyi a nga ta cheriwa mafurha ya ku tota enhlokweni ni loyi voko rakwe ri nga ta tatiwa matimba leswaku a ambala tinguvu, a nga tshuki a tshika nhloko yakwe yi nga lunghisiwanga, naswona a nga tshuki a handzula tinguvu takwe.
11  Kutani a nga tshuki a ta eka moya-xiviri wun’wana ni wun’wana lowu feke. A nga tinyamisi hikwalaho ka tata wakwe ni mana wakwe.
12  Nakambe a nga tshuki a huma evukwetsimelweni a nyamisa vukwetsimelo bya Xikwembu xakwe, hikuva mfungho wa ku tinyiketela, mafurha ya ku tota ya Xikwembu xakwe swi le henhla ka yena. Hi mina Yehovha.
13  “‘Loko ku ri yena u fanele a teka wansati evunhwaneni byakwe.
14  Loko ku ri noni kumbe wansati la tshikiweke ni loyi a nyamisiweke, nghwavava, a nge teki ni un’we wa vona, kambe u fanele a teka nhwana eka varikwavo a va nsati wakwe.
15  A nga tshuki a nyamisa mbewu yakwe eka varikwavo, hikuva hi mina Yehovha la n’wi hlawulekisaka.’”
16  Yehovha a ya emahlweni a byela Muxe a ku:
17  “Byela Aroni u ku, ‘A ku na munhu ni un’we wa mbewu ya wena eswitukulwaneni swa vona loyi a nga ni vulema, loyi a nga tshinelaka a ta nyikela xinkwa xa Xikwembu xakwe.
18  Loko ko tshuka ku va ni munhu loyi a nga ni vulema, a nga tshuki a tshinela: munhu la feke mahlo kumbe la khutaka kumbe loyi nhompfu yakwe yi xekiweke kumbe a ri ni xirho xin’we xo leha ngopfu,
19  kumbe munhu loyi a tshovekeke nenge kumbe la tshovekeke voko,
20  kumbe a ri ni lundza kumbe a lale ngopfu kumbe a ri ni vuvabyi bya mahlo kumbe a ri ni rikhwekhwe kumbe a ri ni matshansi kumbe a fayiwe marhanga yakwe ya vununa.
21  Munhu un’wana ni un’wana wa mbewu ya Aroni lowa muprista loyi a nga ni vulema, a nga tshuki a tshinela leswaku a ta nyikela gandzelo ra Yehovha leri endliweke hi ndzilo. U ni vulema. A nge tshineli leswaku a ta nyikela xinkwa xa Xikwembu xakwe.
22  A nga dya xinkwa xa Xikwembu xakwe lexi humaka eka swilo swo kwetsima ngopfu ni le ka leswi humaka eka swilo swo kwetsima.
23  Kambe, a nge tshineli ekusuhi ni nguvu leyi sirhelelaka, naswona a nge tshineli ealitarini, hikuva u ni vulema; a nga tshuki a nyamisa vukwetsimelo bya mina, hikuva hi mina Yehovha loyi a va hlawulekisaka.’”
24  Hikwalaho Muxe a byela Aroni ni vana vakwe ni vana va Israyele hinkwavo.
25  Yehovha a ya emahlweni a byela Muxe eNtshaveni ya Sinayi a ku:
2  “Byela vana va Israyele u ku eka vo-​na, ‘Loko mi hetelela mi fika etikweni leri ndzi mi nyikaka rona, tiko ri fanele ri hlayisa savata ya Yehovha.
3  U ta byala mbewu ensin’wini ya wena malembe ya tsevu, kutani u ta tshena nsimu ya wena ya vhinya malembe ya tsevu, naswona u fanele u hlengeleta ntshovelo wa tiko.
4  Kambe hi lembe ra vunkombo ku ta va ni savata ya ku wisa ka tiko hilaha ku heleleke, savata ya Yehovha. U nga tshuki u byala mbewu ensin’wini ya wena, naswona u nga tshuki u tshena nsimu ya wena ya vhinya.
5  Mbewu leyi halakeke entshovelweni wa wena yi mila u nga tshuki u yi tshovela, naswona madiriva ya murhi wa wena wa vhinya lowu nga tsheniwangiki u nga tshuki u ma hlengeleta. Ku fanele ku va ni lembe ra ku wisa ka tiko hilaha ku heleleke.
6  Kutani savata ya tiko yi fanele yi mi nyika swakudya, wena ni hlonga ra wena ra xinuna ni ra xisati ni mutirhi wa wena la thoriweke ni nhlapfa leyi tshamaka na wena, lava va luveleke eka wena,
7  ni xifuwo xa wena ni xivandzana lexi nga etikweni ra rikwenu. Ntshovelo hinkwawo wu ta va swakudya.
8  “‘U fanele u hlaya malembe ya tisavata ta nkombo, malembe ya nkombo ma andzisiwe hi nkombo, kutani masiku ya malembe ya tisavata ta nkombo ma fanele ma ringana malembe ya 49 eka wena.
9  U fanele u pfumisa nanga leyi pfumaka swi twala ngopfu hi n’hweti ya vunkombo hi siku ra vukhume ra n’hweti; n’wina mi ta pfumisa nanga etikweni hinkwaro ra n’wina hi siku ra ku kombela ku rivaleriwa.
10  Mi fanele mi hlawulekisa lembe ra vu-50, mi huwelela ntshunxeko etikweni, eka vaaki hinkwavo va rona. Ri ta va Yubili eka n’wina, kutani un’wana ni un’wana wa n’wina u fanele a tlhelela endzhakeni yakwe naswona un’wana ni un’wana a tlhelela endyangwini wakwe.
11  Lembe rero ra vu-50 ri ta va Yubili eka n’wina. Mi nga tshuki mi byala mbewu kumbe mi tshovela leswi kuleke etikweni swi huma eka mbewu leyi halakeke kumbe mi hlengeleta madiriva ya mirhi ya vhinya ya rona leyi nga tsheniwangiki.
12  Hikuva i Yubili. Yi fanele yi va nchumu wo kwetsima eka n’wina. Ensin’wini mi nga ha dya leswi tiko ri swi humesaka.
13  “‘Un’wana ni un’wana u fanele a tlhelela endzhakeni yakwe hi lembe leri ra Yubili.
14  Kutani loko mo tshuka mi xavisela nakuloni xo karhi kumbe mi xava evokweni ra nakuloni, mi nga tshuki mi endlelana xihoxo.
15  U ta xava eka nakuloni hi ku landza nhlayo ya malembe lama taka endzhaku ka Yubili; u ta ku xavisela hi ku landza malembe ya ntshovelo.
16  U ta tlakusa ntsengo wa nxavo wa wona hi ku ya hi ku tala ka malembe, naswona u ta hunguta ntsengo wa nxavo wa wona hi ku ya hi vutsongo bya nhlayo ya malembe, hikuva u ku xavisela nhlayo ya ntshovelo.
17  Kutani un’wana ni un’wana a nga tshuki a endlela nakulobye xihoxo, mi fanele mi chava Xikwembu xa n’wina, hikuva hi mina Yehovha Xikwembu xa n’wina.
18  Hikwalaho mi fanele mi hetisisa milawu ya mina naswona mi fanele mi hlayisa swiboho swa mina swa vuavanyisi, mi fanele mi swi hetisisa. Kunene mi ta tshama etikweni mi sirhelelekile.
19  Hakunene tiko ri ta humesa mihandzu ya rona, kunene mi ta dya mi xurha naswona mi ta tshama mi sirhelelekile eka rona.
20  “‘Kambe loko mo tshuka mi ku: “Hi ta dya yini elembeni ra vunkombo hikwalaho ka leswi hi nga ta va hi nga yi byali mbewu kumbe ku hlengeleta ntshovelo wa hina?”
21  emhakeni yoleyo, kunene hi lembe ra vutsevu ndzi ta mi rhumelela nkateko wa mina, kutani rona ri ta tswala ntshovelo wa rona wa malembe manharhu.
22  Kutani mi fanele mi byala mbewu hi lembe ra vunhungu naswona mi fanele mi dya ntshovelo wa khale kukondza ku va lembe ra vukaye. Mi ta dya ntshovelo wa khale kukondza ntshovelo wa rona wu va kona.
23  “‘Hikwalaho tiko ri nga tshuki ri xaviseriwa makumu, hikuva tiko i ra mina. Hikuva n’wina mi valuveri ni vahlapfa hi ku ya hi langutelo ra mina.
24  Kutani etikweni hinkwaro leri nga ndzhaka ya n’wina mi ta nyika tiko lunghelo ra ku ri kutsula.
25  “‘Loko makwenu o tshuka a va xisiwana kutani a boheka ku xavisa ndzhaka yakwe yin’wana, mukutsuri la nga xaka ra yena lerikulu u fanele a ta a kutsula leswi makwavo a swi xaviseke.
26  Loko munhu un’wana ni un’wana a nga ri na mukutsuri ivi voko rakwe ri pindzula kutani a kuma leswi ringaneke ku swi kutsula,
27  na yena u fanele a hlayela malembe ya ku sukela loko a swi xavisile naswona u fanele a tlherisela mali leyi salaka eka munhu loyi a n’wi xaviseleke, kutani u fanele a tlhelela endzhakeni yakwe.
28  “‘Kambe loko voko rakwe ri nga kumi leswi ringaneke leswaku a n’wi tlherisela swona, leswi a swi xaviseke swi fanele swi tshama swi ri evokweni ra muxavisi ku fikela lembe ra Yubili; kutani swi fanele swi huma hi Yubili, yena u fanele a tlhelela endzhakeni yakwe.
29  “‘Kutani loko munhu o tshuka a xavisa yindlu yo tshama eka yona leyi nga emutini lowu rhendzeriweke hi rirhangu, mfanelo yakwe ya ku yi kutsula na yona yi fanele yi ya emahlweni ku fikela loko lembe leri a yi xaviseke ha rona ri hela; mfanelo yakwe ya ku yi kutsula yi ta ya emahlweni lembe hinkwaro.
30  Kambe loko yo ka yi nga kutsuriwi ku nga si hela lembe leri heleleke eka yena, yindlu leyi nga emutini lowu nga ni rirhangu yi fanele yi tshama hilaha ku nga riki na makumu, yi ri rifuwo ra muxavisi wa yona hi nkarhi wa switukulwana swa yena. Yi nga tshuki yi huma hi Yubili.
31  Hambiswiritano, miti leyi nga rhendzeriwangiki hi rirhangu yi ta tekiwa yi ri xiphemu xa ndhawu ya tiko. Mfanelo ya ku kutsula yi ta tshama yi ri kona eka yona, naswona yi ta huma hi Yubili.
32  “‘Loko ku ri miti ya Valevhi ni tindlu ta miti ya ndzhaka ya vona, mfanelo ya ku kutsula yi ta tshama yi ri kona hilaha ku nga riki na makumu eka Valevhi.
33  Kutani laha rifuwo ra Valevhi ri nga kutsuriwangiki kona, yindlu leyi xavisiweke emutini wa ndzhaka yakwe na yona yi fanele yi huma hi Yubili; hikuva tindlu ta miti ya Valevhi i ndzhaka ya vona exikarhi ka vana va Israyele.
34  Ku tlula kwalaho, nhova ya madyelo ya miti ya vona a yi nge xavisiwi, hikuva i ndzhaka ya hilaha ku nga riki na makumu eka vona.
35  “‘Kutani loko makwenu o tshuka a va xisiwana ivi a pfumala mali a ri ekusuhi na wena, u fanele u n’wi seketela. Ku fana ni muluveri ni nhlapfa, u fanele a hambeta a hanya na wena.
36  U nga tshuki u lava ntswalo eka yena kumbe u bindzula ha yena, kambe u fanele u chava Xikwembu xa wena; kutani makwenu u fanele a hanya na wena.
37  U nga tshuki u n’wi nyika mali ya wena hi ntswalo, naswona u nga tshuki u nyika swakudya swa wena hi ku bindzurisa.
38  Hi mina Yehovha Xikwembu xa n’wina, loyi a mi humeseke etikweni ra Egipta leswaku a mi nyika tiko ra Kanana, leswaku ndzi tikombisa ndzi ri Xikwembu xa n’wina.
39  “‘Kutani loko makwenu o tshuka a va xisiwana a ri ekusuhi na wena ivi a boheka ku tixavisa eka wena, u nga tshuki u n’wi tirhisa tanihi mutirhi entirhweni wa vuhlonga.
40  U fanele a va na wena ku fana ni mutirhi la thoriweke, ku fana ni nhlapfa. U ta ku tirhela ku fikela lembe ra Yubili.
41  Kutani u fanele a huma eka wena, yena ni vana vakwe lava a nga na vona, u fanele a tlhelela endyangwini wa ka vona, naswona u fanele a tlhelela endzhakeni ya vatata wakwe.
42  Hikuva i mahlonga ya mina lawa ndzi ma humeseke etikweni ra Egipta. Va nga tshuki va tixavisa hilaha hlonga ri xavisiwaka hakona.
43  U nga tshuki u n’wi kandziyela hi tihanyi, u fanele u chava Xikwembu xa wena.
44  Loko ku ri hlonga ra wena ra xinuna ni ra xisati leri vaka ra wena ri huma ematikweni lama rhendzeleke vanhu va ka n’wina, u nga xava hlonga ra xinuna ni ra xisati eka wona.
45  Ni le ka vana va vahlapfa lava luveleke eka n’wina, u nga ha xava eka vona ni le ka mindyangu ya vona leyi mi nga na yona, lava va tswaleriweke vona etikweni ra n’wina; va ta va ndzhaka ya n’wina.
46  Kutani mi fanele mi va hundzisela va ri ndzhaka eka vana va n’wina lava taka endzhaku ka n’wina, leswaku va va fuwa va va ndzhaka ya hilaha ku nga riki na makumu. Mi nga ha va tirhisa va ri vatirhi, kambe mi nga tshuki mi va kandziyela hi tihanyi vamakwenu, vana va Israyele, un’wana ehenhla ka un’wana.
47  “‘Kambe loko voko ra muluveri kumbe ra nhlapfa, loyi u nga na yena ro tshuka ri fuwa, kutani makwenu loyi a nga ekusuhi na yena a va xisiwana ivi a fanela hi ku tixavisa eka muluveri kumbe eka nhlapfa, lava u nga na vona kumbe eka xirho xa ndyangu wa muluveri,
48  endzhaku ka loko a tixavisile, mfanelo ya ku kutsula yi ta tshama yi ri yakwe. Un’wana wa vamakwavo a nga ha n’wi kutsula.
49  Kumbe makwavo wa tata wakwe kumbe n’wana wa makwavo wa tata wakwe a nga n’wi kutsula, kumbe xaka rihi ni rihi rakwe hi tlhelo ra nyama, un’wana wa ndyangu wakwe a nga n’wi kutsula. “‘Kumbe loko voko rakwe ri fuwile, u fanele a tlhela a tikutsula.
50  Kutani u fanele a hlayela ni muxavisi wakwe ku sukela elembeni leri a tixaviseke eka yena ha rona ku ya fika elembeni ra Yubili, mali leyi a xavisiwaka ha yona yi fanele yi fambisana ni nhlayo ya malembe. U ta hambeta a n’wi tirhela masiku yo kota ya muthoriwa.
51  Kambe loko ka ha ri ni malembe yo tala, u ta hakela mali ya hakelo ya ku kutsuriwa kakwe ya mpimo wa wona hi mali leyi a xaviweke hi yona.
52  Kambe loko ku sele malembe ma nga ri mangani leswaku ku fika lembe ra Yubili, u fanele a tihlayela wona. Hi ku landza mpimo wa malembe yakwe u ta hakela hakelo ya ku kutsuriwa kakwe.
53  U ta tshama na yena ku fana ni mutirhi la thoriweke lembe ni lembe. A nge n’wi kandziyeli hi tihanyi ematihlweni ya wena.
54  Hambiswiritano, loko a nga ta swi kota ku tikutsula eswiyin’weni leswi, u fanele a huma hi lembe ra Yubili, yena ni vana vakwe lava a nga na vona.
55  “‘Hikuva vana va Israyele i mahlonga eka mina. I mahlonga ya mina lawa ndzi ma humeseke etikweni ra Egipta. Hi mina Yehovha Xikwembu xa n’wina.
13  Yehovha a ya emahlweni a byela Muxe na Aroni a ku:
2  “Loko munhu o tshuka a huma swirhumbana kumbe rikhwekhwe kumbe ndzhosi enhlongeni ya nyama yakwe, kutani xi va vuvabyi bya nhlokonho enhlongeni ya nyama yakwe, u fanele a tisiwa eka Aroni lowa muprista kumbe eka un’wana wa vana vakwe lava nga vaprista.
3  Kutani muprista u fanele a kambela vuvabyi lebyi nga enhlongeni ya nyama. Loko misisi leyi nga eka vuvabyi lebyi yi hundzuke yi va yo basa naswona vuvabyi byi languteka byi nghene enhlongeni ya nyama yakwe, i vuvabyi bya nhlokonho. Muprista u ta byi kambela kutani u ta n’wi vula la nga tengangiki.
4  Kambe loko ndzhosi wu ri wo basa enhlongeni ya nyama yakwe naswona wu languteka wu nga nghenanga enhlongeni, misisi yi nga hundzukanga yo basa, muprista u ta tshika vuvabyi masiku ya nkombo.
5  Muprista u fanele a tlhela a n’wi kambela hi siku ra vunkombo, kasi loko vuvabyi byi yimile, swi vula leswaku vuvabyi a byi hangalakanga ni nhlonge, muprista u ta tlhela a n’wi tshamisa a ri yexe masiku man’wana ya nkombo.
6  “Muprista u fanele a n’wi kambela ra vumbirhi hi siku ra vunkombo, loko vuvabyi byi nga ha ri byo basa naswona vuvabyi byi nga hangalakanga ni nhlonge, muprista u ta n’wi vula la tengeke. A ku ri rikhwekhwe. U fanele a hlantswa tinguvu takwe kutani a va la tengeke.
7  Kambe loko hakunene rikhwekhwe ri hangalake ni nhlonge endzhaku ka loko a humelele emahlweni ka muprista leswaku a ta vona loko a tengile, u fanele a humelela emahlweni ka muprista ra vumbirhi,
8  kutani muprista u ta kambela; loko rikhwekhwe ri hangalake ni nhlonge, muprista u fanele a n’wi vula la nga tengangiki. I nhlokonho.
9  “Loko munhu o tshuka a va ni vuvabyi bya nhlokonho, u fanele a tisiwa eka muprista.
10  Kutani muprista u ta kambela; loko ku ri ni swirhumbana swo basa enhlongeni naswona swi hundzule misisi yi va yo basa ni nyama leyi nga riki na vuvabyi yi vonaka endzeni ka swirhumbana,
11  i nhlokonho leyi tshamaka yi ri kona enhlongeni ya nyama yakwe; muprista u ta n’wi vula la nga tengangiki. A nga fanelanga a n’wi tshamisa a ri yexe hikuva a nga tenganga.
12  Loko hakunene nhlokonho yi humelela enhlongeni kutani nhlokonho yi funengeta nhlonge hinkwayo hi vuvabyi, ku sukela enhlokweni ku ya emilengeni hinkwako laha mahlo ya muprista ma vonaka kona;
13  naswona muprista a kambela kutani waswivo, nhlokonho yi funengete nyama yakwe hinkwayo, u fanele a vula leswaku vuvabyi byi tengile. Hinkwabyo byi hundzuke byo basa. U tengile.
14  Kambe siku leri nyama leyi nga riki na vuvabyi yi nga ta humelela eka byona, u ta va a nga tenganga.
15  Muprista u fanele a vona nyama leyi nga riki na vuvabyi kutani u ta n’wi vula la nga tengangiki. Nyama leyi nga riki na vuvabyi a yi tenganga. I nhlokonho.
16  Kumbe loko nyama leyi nga riki na vuvabyi yo hundzuka yi va yo basa u fanele a ta eka muprista.
17  Muprista u ta n’wi kambela, kutani loko vuvabyi byi hundzuke byo basa, muprista u ta vula leswaku vuvabyi byi tengile. Yena u tengile.
18  “Malunghana ni nyama, loko ko tshuka ku huma rhumba enhlongeni ya yona kutani ri hola,
19  ivi ku huma swirhumbana swo basa endhawini ya rhumba kumbe ku huma ndzhosi wo tshwukanyana, u fanele a ya humelela eka muprista.
20  Muprista u ta kambela, kutani loko xi languteka xi nga nghenanga enhlongeni naswona misisi ya xona yi hundzuke yo basa, muprista u ta n’wi vula la nga tengangiki. I vuvabyi bya nhlokonho. Byi huma eka rhumba.
21  Kambe loko muprista a xi kambela, kutani waswivo, a ku na misisi yo basa eka xona, naswona xi nga nghenanga enhlongeni, xi hele matimba, muprista u ta n’wi tshamisa a ri yexe masiku ya nkombo.
22  Loko hakunene xi hangalaka ni nhlonge, muprista u ta n’wi vula la nga tengangiki. I vuvabyi.
23  Kambe loko ndzhosi wo yima endhawini ya wona, wu nga hangalaki, i ndzhumbelo wa rhumba; muprista u ta n’wi vula la tengeke.
24  “Kumbe loko ko tshuka ku va ni ndzhosi enhlongeni ya nyama wu vangiwa hi ndzilo, kutani nyama ya le ndzeni ka xivati yi va ndzhosi wo tshwukanyana kumbe wo basa,
25  muprista u ta wu kambela; loko misisi yi hundzuke yi va yo basa endzhosini naswona wu languteka wu nghene enhlongeni, i nhlokonho. Yi humelele exivatini, kutani muprista u ta n’wi vula la nga tengangiki. I vuvabyi bya nhlokonho.
26  Kambe loko muprista a wu kambela kutani waswivo, a ku na misisi yo basa endzhosini naswona a wu nghenanga enhlongeni naswona wu hele matimba, muprista u ta n’wi tshamisa a ri yexe masiku ya nkombo.
27  Kutani muprista u ta n’wi kambela hi siku ra vunkombo. Loko hakunene xi hangalaka ni nhlonge, muprista u ta n’wi vula la nga tengangiki. I vuvabyi bya nhlokonho.
28  Kambe loko ndzhosi wo yima endhawini ya wona, wu nga hangalaki ni nhlonge naswona wu hele matimba, i swirhumbana swa xivati; kutani muprista u ta n’wi vula la tengeke hikuva i ndzhumbelo wa xivati.
29  “Malunghana ni wanuna kumbe wansati, loko ko tshuka ku humelela vuvabyi enhlokweni kumbe exilepfini xa yoloye,
30  muprista u ta vona vuvabyi lebyi; kutani loko byi languteka byi nghene ngopfu enhlongeni, misisi yi ri ya xitshopana naswona yi nga talanga eka byona, muprista u ta vula leswaku munhu yoloye a nga tenganga. I ku tsuvuka ka misisi hi ndlela leyi nga tolovelekangiki. I nhlokonho ya nhloko kumbe ya xilepfu.
31  Kambe loko muprista o tshuka a vona vuvabyi bya ku tsuvuka ka misisi hi ndlela leyi nga tolovelekangiki, kutani waswivo, byi languteka byi nga nghenanga enhlongeni naswona ku nga ri na misisi ya ntima eka byona, muprista u ta byi tshika masiku ya nkombo vuvabyi bya ku tsuvuka ka misisi hi ndlela leyi nga tolovelekangiki.
32  Kutani muprista u fanele a kambela vuvabyi hi siku ra vunkombo; loko ku tsuvuka ka misisi hi ndlela leyi nga tolovelekangiki ku nga hangalakanga naswona ku nga humanga misisi ya xitshopana naswona ku tsuvuka ka misisi hi ndlela leyi nga tolovelekangiki ku nga nghenanga enhlongeni,
33  u ta n’wi byevula, kambe misisi leyi tsuvukeke hi ndlela leyi nga tolovelekangiki a nge yi byevuli; muprista u fanele a tshika misisi leyi tsuvukeke hi ndlela leyi nga tolovelekangiki masiku man’wana ya nkombo.
34  “Kutani muprista u ta kambela ku tsuvuka ka misisi hi ndlela leyi nga tolovelekangiki hi siku ra vunkombo; loko ku tsuvuka ka misisi hi ndlela leyi nga tolovelekangiki ku nga hangalakanga ni nhlonge, naswona ku languteka ku nga nghenanga enhlongeni, muprista u ta n’wi vula la tengeke, u ta hlantswa tinguvu takwe kutani a va la tengeke.
35  Kambe loko hakunene ku tsuvuka ka misisi hi ndlela leyi nga tolovelekangiki ku hangalaka ni nhlonge endzhaku ka ku tiyisekisiwa ka ku tenga kakwe,
36  muprista u ta n’wi kambela; loko ku tsuvuka ka misisi hi ndlela leyi nga tolovelekangiki ku hangalake ni nhlonge, muprista a nga fanelanga a kambisisa misisi ya xitshopana; a nga tenganga.
37  Kambe loko ku tsuvuka ka misisi hi ndlela leyi nga tolovelekangiki ku vonaka ku nga ha ri kona, naswona misisi ya ntima yi mirile eka byona, ku tsuvuka ka misisi hi ndlela leyi nga tolovelekangiki ku horile. U tengile, muprista u ta n’wi vula la tengeke.
38  “Malunghana ni wanuna kumbe wansati, loko xivati xo tshuka xi humelela enhlongeni ya nyama ya vona, swivati swo basa,
39  muprista u ta swi kambela; loko swivati swa nhlonge ya nyama ya vona swi kwalarile, i swirhumbana leswi nga riki na vuvabyi. Swi humile enhlongeni. U tengile.
40  “Malunghana ni wanuna, loko nhloko ya yena yo tshuka yi huma mpandla, i mpandla. U tengile.
41  Loko nhloko ya yena yo huma mpandla emahlweni, i mpandla ya le mahlweni ka nhloko. U tengile.
42  Kambe loko vuvabyi lebyi tshwukulukeke byo tshuka byi humelela empandleni ya le xikarhi ka nhloko kumbe ya le mahlweni ka nhloko, i nhlokonho leyi humelelaka empandleni ya le xikarhi ka nhloko yakwe kumbe ya le mahlweni ka nhloko yakwe.
43  Kutani muprista u fanele a n’wi kambela; loko ku hume swirhumbana swa vuvabyi lebyi tshwukulukeke empandleni ya le xikarhi kumbe ya le mahlweni ka nhloko swi languteka swi fana ni nhlokonho enhlongeni ya nyama,
44  u vabya hi nhlokonho. A nga tenganga. Muprista u ta n’wi vula la nga tengangiki. Vuvabyi byakwe byi le nhlokweni yakwe.
45  Loko ku ri loyi a nga ni vuvabyi bya nhlokonho, tinguvu takwe ti ta handzuriwa naswona nhloko yakwe yi nga kamiwi, u fanele a funengeta malepfu ya le henhla ka nomu kutani a huwelela a ku, ‘A ndzi tenganga, a ndzi tenganga!’
46  U ta va la nga tengangiki masiku hinkwawo lawa vuvabyi byi nga ta va eka yena. A nga tenganga. U fanele a tshama a ri swakwe. U ta tshama ehandle ka nxaxa.
47  “Malunghana ni nguvu, loko vuvabyi bya nhlokonho byo tshuka byi humelela eka yona, ku nga ha va eka nguvu ya voya kumbe eka nguvu ya ntsembyana,
48  kumbe engotini leyi huleriwaka yi ya ehansi kumbe engotini leyi huleriwaka yi hingakanya ya ntsembyana ni ya voya kumbe edzobyeni kumbe eka nchumu wihi ni wihi lowu endliweke hi dzovo,
49  kutani vuvabyi bya rihlaza ra xitshopana kumbe byo tshwuka byi humelela engubyeni kumbe edzobyeni kumbe engotini leyi huleriwaka yi ya ehansi kumbe engotini leyi huleriwaka yi hingakanya kumbe eka xilo xin’wana ni xin’wana xa dzovo, i vuvabyi bya nhlokonho, byi fanele byi kombiwa muprista.
50  Muprista u ta kambela vuvabyi lebyi, kutani u ta tshika vuvabyi masiku ya nkombo.
51  Loko a ta va a kambele vuvabyi lebyi hi siku ra vunkombo leswaku vuvabyi byebyo byi hangalakile ni nguvu kumbe ni ngoti leyi huleriwaka yi ya ehansi kumbe ni ngoti leyi huleriwaka yi hingakanya kumbe ni dzovo leri endleriweke ku tirhisiwa kun’wana ni kun’wana, vuvabyi byebyo i nhlokonho leyi dlayaka. A byi tenganga.
52  U ta hisa nguvu kumbe ngoti leyi huleriwaka yi ya ehansi kumbe ngoti leyi huleriwaka yi hingakanya, leswi nga evoyeni kumbe entsembyaneni kumbe eka xilo xin’wana ni xin’wana xa dzovo lexi vuvabyi byi nga ta humelela eka xona, hikuva i nhlokonho leyi dlayaka. Xi fanele xi hisiwa endzilweni.
53  “Kambe loko muprista a kambela, kutani waswivo, vuvabyi byi nga hangalakanga ni nguvu kumbe ni ngoti leyi huleriwaka yi ya ehansi kumbe ni ngoti leyi huleriwaka yi hingakanya kumbe ni xilo xin’wana ni xin’wana xa dzovo,
54  muprista u ta tlhela a lerisa leswaku ku hlantswiwa lexi nga ni vuvabyi, naswona u ta xi tshika masiku man’wana ya nkombo.
55  Kutani muprista u ta kambela vuvabyi endzhaku ka ku va xi hlantswiwile, loko vuvabyi byi nga hundzulanga ku languteka ka byona kambe vuvabyi byi nga hangalakanga, a xi tenganga. U fanele u xi hisa endzilweni. I xivati xa le hansi exitiveni xa tiharani leti nga tshama erivaleni endzeni ka xona kumbe ehandle ka xona.
56  “Kambe loko muprista a kamberile, kutani waswivo, vuvabyi byi hele matimba endzhaku ka loko byi hlantswiwile, u ta byi handzula engubyeni kumbe edzobyeni kumbe engotini leyi huleriwaka yi ya ehansi kumbe engotini leyi huleriwaka yi hingakanya.
57  Hambiswiritano, loko bya ha humelela engubyeni kumbe engotini leyi huleriwaka yi ya ehansi kumbe engotini leyi huleriwaka yi hingakanya kumbe eka xilo xin’wana ni xin’wana xa dzovo, swi vula leswaku bya hangalaka. Xilo xihi ni xihi lexi vuvabyi byi nga eka xona u fanele u xi hisa endzilweni.
58  Malunghana ni nguvu kumbe ngoti leyi huleriwaka yi ya ehansi kumbe ngoti leyi huleriwaka yi hingakanya kumbe xilo xin’wana ni xin’wana xa dzovo lexi u nga ta xi hlantswa, loko vuvabyi byi nyamalarile eka swona, swi ta hlantswiwa ra vumbirhi; kutani swi ta va swi tengile.
59  “Lowu i nawu wa vuvabyi bya nhlokonho engubyeni ya voya kumbe ya ntsembyana kumbe engotini leyi huleriwaka yi ya ehansi kumbe engotini leyi huleriwaka yi hingakanya kumbe eka xilo xin’wana ni xin’wana xa dzovo, leswaku xi ta vuriwa lexi tengeke kumbe xi vuriwa lexi nga tengangiki.”
14  Yehovha a ya emahlweni a byela Muxe a ku:
2  “Lowu wu ta va nawu wa munhu la nga ni nhlokonho, esikwini ro tiyisekisa ku tenga kakwe, loko a fanele ku tisiwa eka muprista.
3  Muprista u ta huma a ya ehandle ka nxaxa, muprista u fanele a kambela; loko vuvabyi bya nhlokonho byi horile eka loyi a vabyaka hi nhlokonho,
4  muprista u ta humesa xileriso; yena u ta tibasisa hi ku teka tinyenyana timbirhi leti hanyaka, leti baseke ni mukedari ni nguvu ya ribungwana ni hisopa.
5  Muprista u ta humesa xileriso kutani nyenyana yin’we yi ta dlayeriwa exibyeni xa vumba ematini lama khulukaka.
6  Loko ku ri nyenyana leyi hanyaka u ta yi teka ni mukedari ni nguvu ya ribungwana ni hisopa, u fanele a swi peta swin’we ni nyenyana leyi hanyaka engatini ya nyenyana leyi nga dlayeriwa ematini lama khulukaka.
7  Kutani u ta yi xuva ka nkombo eka loyi a tibasisaka nhlokonho naswona u ta n’wi vula la baseke, u fanele a tshika nyenyana leyi hanyaka yi ya enhoveni.
8  “Kutani loyi a tibasisaka u ta hlantswa tinguvu takwe, a byevula misisi yakwe hinkwayo naswona a hlamba ematini, u ta va a basile, endzhaku ka sweswo a nga nghena enxaxeni. U fanele a tshama ehandle ka ntsonga wakwe masiku ya nkombo.
9  Kutani hi siku ra vunkombo u fanele a byevula misisi ya nhloko ya yena hinkwayo ni xilepfu ni tinxiyi. Ina, u fanele a byevula misisi yakwe hinkwayo, u ta hlantswa tinguvu takwe a hlamba nyama yakwe ematini; kutani u ta va a basile.
10  “Kutani hi siku ra vunhungu u ta teka makhuna mambirhi lamatsongo lama hanyeke kahle, ni xinyimpfana xa ntswele lexi hanyeke kahle, xi ri elembeni ra xona ro sungula ni mimpimo yinharhu ya vukhume bya mpimo wa efa ya mapa lamanene swi va gandzelo ra mavele leri tsakamisiweke hi mafurha ni mpimo wun’we wa logo wa mafurha;
11  muprista la vulaka leswaku u basile u ta nyikela munhu loyi la tibasisaka ni swilo leswi emahlweni ka Yehovha enyangweni ya ntsonga wa nhlangano.
12  Kutani muprista u ta teka khuna rin’we a ri humesa ri va gandzelo ra nandzu swin’we ni mpimo wa logo wa mafurha, u ta swi ndziwita swi va gandzelo leri ndziwitiwaka emahlweni ka Yehovha.
13  Kutani u fanele a tlhava khuna leritsongo endhawini leyi gandzelo ra xidyoho ni gandzelo ro hisiwa swi tlhaveriwaka eka yona nkarhi ni nkarhi, endhawini yo kwetsima, hikuva ku fana ni gandzelo ra xidyoho, gandzelo ra nandzu i ra muprista. I nchumu wo kwetsima ngopfu.
14  “Muprista u fanele a teka ngati yin’wana ya gandzelo ra nandzu, kutani muprista u ta yi tota emakumu ka ndleve ya xinene ya loyi a tibasisaka ni le khudzwini ra voko rakwe ra xinene ni le khudzwini ra nenge wakwe wa xinene.
15  Kutani muprista u ta teka mpimo wun’wana wa logo wa mafurha a wu chela exandleni xa muprista xa ximatsi.
16  Muprista u fanele a peta ritiho ra yena ra xinene emafurheni lama nga exandleni xakwe xa ximatsi kutani u fanele a xuva mafurha man’wana ka nkombo hi ritiho rakwe emahlweni ka Yehovha.
17  Kutani hi mafurha laman’wana hinkwawo, lama nga exandleni xakwe, muprista u ta tota man’wana emakumu ka ndleve ya xinene ya loyi a tibasisaka ni le khudzwini ra voko rakwe ra xinene ni le khudzwini ra nenge wakwe wa xinene, ehenhla ka ngati ya gandzelo ra nandzu.
18  Mafurha lama seleke lama nga exandleni xa muprista u ta ma chela enhlokweni ya loyi a tibasisaka, muprista u ta n’wi kombelela ku rivaleriwa emahlweni ka Yehovha.
19  “Kutani muprista u ta endla gandzelo ra xidyoho a kombela ku rivaleriwa ka loyi a tibasisaka hikwalaho ka ku pfumala ku tenga ka yena, endzhaku ka sweswo u ta tlhava gandzelo ro hisiwa.
20  Muprista u ta humesa gandzelo ro hisiwa ni gandzelo ra mavele ealitarini, kutani muprista u fanele a n’wi kombelela ku rivaleriwa; u ta va a basile.
21  “Kambe, loko a ri xisiwana a nga ri na swona, u fanele a teka khuna rin’we leritsongo ri va gandzelo ra nandzu ra gandzelo leri ndziwitiwaka leswaku a ta kombela ku rivaleriwa ni vukhume bya mpimo wa efa ya mapa lamanene lama tsakamisiweke hi mafurha ma va gandzelo ra mavele ni mpimo wa logo wa mafurha
22  ni magugurhwana mambirhi kumbe swituvana swimbirhi, hi ku ya hi leswi a nga na swona, xin’wana xi ta va gandzelo ra xidyoho lexin’wana xi va gandzelo ro hisiwa.
23  Hi siku ra vunhungu u fanele a swi tisa leswaku ku ta tiyisekisiwa ku tenga kakwe eka muprista enyangweni ya ntsonga wa nhlangano emahlweni ka Yehovha.
24  “Kutani muprista u fanele a teka khuna leritsongo ra gandzelo ra nandzu ni mpimo wa logo wa mafurha, muprista u ta swi ndziwita swi va gandzelo leri ndziwitiwaka emahlweni ka Yehovha.
25  Kutani u ta tlhava khuna ra gandzelo ra nandzu, muprista u ta teka ngati yin’wana ya gandzelo ra nandzu a yi tota emakumu ka ndleve ya xinene ya loyi a tibasisaka ni le khudzwini ra voko rakwe ra xinene ni le khudzwini ra nenge wakwe wa xinene.
26  Kutani muprista u fanele a chela mafurha man’wana exandleni xa ximatsi xa muprista.
27  Muprista u fanele a xuva mafurha man’wana lama nga exandleni xakwe xa ximatsi ka nkombo hi ritiho ra xinene emahlweni ka Yehovha.
28  Kutani muprista u fanele a tota mafurha man’wana lama nga exandleni emakumu ka ndleve ya xinene ya loyi a tibasisaka ni le khudzwini ra voko rakwe ra xinene ni le khudzwini ra nenge wakwe wa xinene, ehenhla ka ndhawu ya ngati ya gandzelo ra nandzu.
29  Mafurha lama seleke lama nga exandleni xa muprista u ta ma chela enhlokweni ya loyi a tibasisaka, leswaku a ta n’wi kombelela ku rivaleriwa emahlweni ka Yehovha.
30  “U fanele a nyikela rin’we ra magugurhwana kumbe xin’we xa swituvana leswi a nga kotaka ku swi kuma,
31  xin’we xa leswi a nga kotaka ku swi kuma leswaku swi va gandzelo ra xidyoho naswona lexin’wana xi va gandzelo ro hisiwa swin’we ni gandzelo ra mavele; kutani muprista u fanele a kombela ku rivaleriwa ka loyi a tibasisaka emahlweni ka Yehovha.
32  “Lowu i nawu eka loyi a a ri ni vuvabyi bya nhlokonho, loyi a nga va ka a nga ri na nchumu loko a tiyisekisa ku tenga kakwe.”
33  Yehovha a ya emahlweni a byela Muxe na Aroni a ku:
34  “Loko mi fika etikweni ra Kanana leri ndzi mi nyikaka ri va ndzhaka ya n’wina, kutani ndzi tisa vuvabyi bya nhlokonho endlwini ya tiko ra ndzhaka ya n’wina,
35  loyi yindlu yi nga ya yena u fanele a ta byela muprista a ku, ‘Ku humelele nchumu lowu fanaka ni vuvabyi endlwini.’
36  Muprista u ta humesa swileriso, kutani va fanele va humesa hinkwaswo endlwini muprista a nga si fika a ta kambela vuvabyi, leswaku a nga vuli leswaku swilo hinkwaswo leswi nga endlwini a swi tenganga; endzhaku ka sweswo muprista u ta fika a ta vona yindlu.
37  Loko a vone vuvabyi, loko vuvabyi byi ri emakhumbini ya yindlu, ma ri ni mimbhovo ya rihlaza ra xitshopana kumbe yo tshwuka, naswona yi languteka yi ente ku tlula khumbi ra yindlu,
38  muprista u fanele a huma endlwini a ya enyangweni ya yindlu, kutani u fanele a tshika yindlu masiku ya nkombo.
39  “Muprista u fanele a tlhelela hi siku ra vunkombo kutani a kambela; loko vuvabyi byi hangalake ni makhumbi ya yindlu,
40  muprista u fanele a humesa swileriso, kutani va fanele va xokola maribye lama nga ni vuvabyi, va fanele va ma lahlela ehandle ka muti endhawini leyi nga basangiki.
41  Kutani u ta lerisa leswaku yindlu yi khwayiwa hinkwayo endzeni yi rhendzeriwa, va fanele va lahla vumba byo aka lebyi va byi khwayeke ehandle ka muti endhawini leyi nga basangiki.
42  Va fanele va teka maribye man’wana va ma veka ematshan’weni ya maribye yo sungula; kutani yena u ta endla leswaku ku tekiwa ndzhope wun’wana wo aka, u ta lerisa leswaku yindlu yi phamiwa.
43  “Hambiswiritano, loko vuvabyi byo tlhela byi va kona, byi humelela endlwini endzhaku ka loko ku xokoriwe maribye ni le ndzhaku ka loko ku khwayiwe yindlu yi tlhela yi phamiwa,
44  muprista u fanele a fika a ta kambela; loko vuvabyi byi hangalake ni yindlu, i nhlokonho leyi dlayaka endlwini leyi. A yi basanga.
45  U fanele a lerisa leswaku yindlu yi hirimuxiwa ni maribye ya yona ni timandzi ta yona ni vumba hinkwabyo bya yindlu byo aka, u fanele a lerisa leswaku swi rhwariwa swi yisiwa ehandle ka muti endhawini leyi nga basangiki.
46  Kambe mani na mani la nghenaka endlwini emasikwini wahi ni wahi ya ku tshikiwa ka yona yi ri yoxe u ta va la nga basangiki ku fika nimadyambu;
47  naswona mani na mani la etlelaka endlwini yoleyo u fanele a hlantswa tinguvu takwe, kutani mani na mani la dyelaka endlwini yoleyo u fanele a hlantswa tinguvu takwe.
48  “Kambe, loko muprista a fika a languta, kutani waswivo, vuvabyi byi nga hangalakanga endlwini endzhaku ka loko yindlu yi phamiwile, muprista u fanele a vula leswaku yindlu yoleyo yi basile, hikuva vuvabyi byi herile.
49  Leswaku a tengisa yindlu exidyohweni, u fanele a teka tinyenyana timbirhi ni mukedari ni nguvu ya ribungwana ni hisopa.
50  U fanele a dlaya nyenyana yin’we exibyeni xa vumba ematini lama khulukaka.
51  Kutani u fanele a teka mukedari ni hisopa ni nguvu ya ribungwana ni nyenyana leyi hanyaka a swi peta engatini ya nyenyana leyi dlayiweke ni le matini lama khulukaka, naswona u fanele a yi xuva etlhelo leri langutaneke ni yindlu ka nkombo.
52  U fanele a tengisa yindlu exidyohweni hi ngati ya nyenyana ni mati lama khulukaka ni nyenyana leyi hanyaka ni mukedari ni hisopa ni nguvu ya ribungwana.
53  Kutani u fanele a tshika nyenyana leyi hanyaka yi ya ehandle ka muti enhoveni, naswona u fanele a kombela leswaku yindlu yi rivaleriwa; yi ta va yi basile.
54  “Lowu i nawu malunghana ni vuvabyi bya nhlokonho ni ku tsuvuka misisi loku nga tolovelekangiki
55  ni nhlokonho ya nguvu ni le ndlwini
56  ni swirhumbana ni rikhwekhwe ni ndzhosi,
57  ku endlela leswaku ku nyikiwa xiletelo loko nchumu wo karhi wu nga basanga niloko nchumu wo karhi wu basile. Lowu i nawu malunghana ni nhlokonho.”
19  Yehovha a ya emahlweni a byela Muxe a ku:
2  “Vulavula ni ntshungu hinkwawo wa vana va Israyele u ku eka wona, ‘Mi fanele mi tikombisa mi ri lava kwetsimaka, hikuva mina Yehovha Xikwembu xa n’wina ndza kwetsima.
3  “‘Un’wana ni un’wana wa n’wina u fanele a xixima mana wakwe ni tata wakwe, naswona mi fanele mi hlayisa tisavata ta mina. Hi mina Yehovha Xikwembu xa n’wina.
4  Mi nga tshuki mi hundzukela eka swikwembu leswi nga pfuniki nchumu, naswona mi nga tshuki mi tiendlela swikwembu leswi n’okisiweke. Hi mina Yehovha Xikwembu xa n’wina.
5  “‘Loko mo tshuka mi endlela Yehovha xitlhavelo xa xinakulobye, mi fanele mi xi endla leswaku mi amukeleka.
6  Xi fanele xi dyiwa esikwini leri mi endlaka xitlhavelo ha rona ni hi siku leri landzelaka, kambe leswi seleke ku fikela siku ra vunharhu swi fanele swi hisiwa endzilweni.
7  Hambiswiritano, loko swo dyiwa hi siku ra vunharhu, i nchumu lowu nyameke. A swi nge amukeriwi.
8  Loyi a swi dyaka u ta hlamula hikwalaho ka xihoxo xakwe, hikuva u nyamise nchumu wo kwetsima wa Yehovha; moya-xiviri wolowo wu fanele wu dlayiwa eka varikwavo.
9  “‘Kutani loko mi tshovela ntshovelo wa tiko ra n’wina, mi nga tshuki mi tshovela ematlhelo ka nsimu ya n’wina hi ku helela, naswona mi nga tshuki mi khwaja ntshovelo wa nsimu ya n’wina.
10  Nakambe, mi nga tshuki mi hlengeleta leswi seleke swa nsimu ya n’wina ya vhinya, naswona mi nga tshuki mi rholela madiriva ya nsimu ya n’wina ya vhinya. Hikuva mi fanele mi swi siyela la xanisekaka ni la nga muluveri. Hi mina Yehovha Xikwembu xa n’wina.
11  “‘Mi nga tshuki mi yiva, naswona mi nga tshuki mi va lava xisaka, eka n’wina ku nga tshuki ku va ni loyi a kanganyisaka munhu-kulobye.
12  Mi nga tshuki mi hlambanya hi vito ra mina hi vunwa lerova mi nyamisa vito ra Xikwembu xa n’wina. Hi mina Yehovha.
13  U nga tshuki u dyelela munhu-kuloni naswona u nga tshuki u kanganyisa. Hakelo ya mutirhi la thoriweke yi nga tshuki yi tshama vusiku hinkwabyo na wena ku fika nimixo.
14  “‘U nga tshuki u rhuketela munhu la feke tindleve, naswona u nga tshuki u veka xihinga emahlweni ka munhu la feke mahlo; u fanele u chava Xikwembu xa wena. Hi mina Yehovha.
15  “‘Mi nga tshuki mi avanyisa hi ku kala vululami. U nga tshuki u va ni xihlawuhlawu eka la nga xisiwana naswona u nga tshuki u tsakela munhu wa xiyimo xa le henhla. U fanele u avanyisa munhu-kuloni hi vululami.
16  “‘U nga tshuki u rhendzeleka exikarhi ka vanhu varikwenu hi xikongomelo xa ku onha vito ra van’wana. U nga tshuki u yi fela mona ngati ya munhu-kuloni. Hi mina Yehovha.
17  “‘U nga tshuki u venga makwenu embilwini ya wena. Hakunene u fanele u tshinya nakuloni leswaku u nga byarhi xidyoho swin’we na yena.
18  “‘U nga tshuki u rihisela kumbe u bimbindzela mahlundzu eka vana va vanhu varikwenu; u fanele u rhandza munhu-kuloni kukota loko u tirhandza. Hi mina Yehovha.
19  “‘Mi fanele mi hlayisa milawu ya mina: U nga tshuki u tivanisa swifuwo swa wena swa mixaka yimbirhi. U nga tshuki u byala nsimu ya wena hi timbewu ta mixaka yimbirhi, naswona u nga tshuki u ambala nguvu ya mixaka yimbirhi ya tiharani leti pfanganisiweke.
20  “‘Kutani loko wanuna o tshuka a etlela ni wansati ivi a humesa mbewu ya vununa, loko a ri nandza wa xisati la hlawuleriweke wanuna un’wana, naswona a nga kutsuriwanga hi ndlela yo karhi kumbe a nga nyikiwanga ntshunxeko, ku fanele ku va ni nxupulo. Va nga tshuki va dlayiwa hikuva a a nga ntshunxiwanga.
21  Yena u fanele a tisa gandzelo rakwe ra nandzu eka Yehovha enyangweni ya ntsonga wa nhlangano, khuna ra gandzelo ra nandzu.
22  Muprista u fanele a n’wi kombelela ku rivaleriwa hi khuna ra gandzelo ra nandzu emahlweni ka Yehovha hikwalaho ka xidyoho lexi a xi endleke; kutani xidyoho lexi a xi endleke u fanele a rivaleriwa xona.
23  “‘Loko mo tshuka mi fika etikweni naswona mi fanela ku byala murhi wihi ni wihi lowu dyiwaka, mi fanele mi teka mihandzu ya wona yi ri leyi nga tengangiki ku fana ni “nsuvu” wa yona. Wu ta hambeta wu ri lowu nga yimbangiki malembe manharhu eka n’wina. Wu nga tshuki wu dyiwa.
24  Kambe hi lembe ra vumune mihandzu ya wona hinkwayo yi ta va nchumu wo kwetsima wa nkhuvo wa ku khana eka Yehovha.
25  Kutani hi lembe ra vuntlhanu mi nga ha dya mihandzu ya wona leswaku mi engetela ntshovelo wa wona eka n’wina. Hi mina Yehovha Xikwembu xa n’wina.
26  “‘Mi nga tshuki mi dya nchumu lowu nga ni ngati. “‘Mi nga tshuki mi lava ku endla mihlolo naswona mi nga tshuki mi endla masalamusi.
27  “‘Mi nga tshuki mi tsema misisi ya n’wina ya le matlhelo ka nhloko yi koma naswona mi nga tshuki mi herisa makumu ya malepfu ya n’wina.
28  “‘Mi nga tshuki mi tixeka nyama hikwalaho ka moya-xiviri lowu feke naswona mi nga tshuki mi tifungha nhlonge. Hi mina Yehovha.
29  “‘U nga tshuki u nyamisa n’wana wa wena wa nhwanyana hi ku n’wi endla nghwavava, ku endlela leswaku tiko ri nga endli vunghwavava kunene tiko ri tala hi mahanyelo yo biha.
30  “‘Mi fanele mi hlayisa tisavata ta mina naswona mi fanele mi xixima vukwetsimelo bya mina. Hi mina Yehovha.
31  “‘U nga tshuki u hundzukela evangomeni naswona u nga tshuki u vutisa vavhumbhi lavakulu va swiendlakalo leswaku u va la nga tengangiki hi vona. Hi mina Yehovha Xikwembu xa n’wina.
32  “‘U fanele u suka u yima emahlweni ka la nga ni timpfu naswona u fanele u komba xichavo eka munhu la kuleke, u fanele u chava Xikwembu xa wena. Hi mina Yehovha.
33  “‘Loko muluveri o tshuka a tshama na n’wina a luvela etikweni ra n’wina, mi nga tshuki mi n’wi xanisa.
34  Muluveri la luvelaka eka n’wina u fanele a va tanihi munhu la tumbulukeke eka n’wina; mi fanele mi n’wi rhandza kukota n’wina, hikuva mi ve valuveri etikweni ra Egipta. Hi mina Yehovha Xikwembu xa n’wina.
35  “‘Mi nga tshuki mi endla hi ku kala vululami loko mi avanyisa, mi pima, mi kala kumbe mi pima leswi halakaka.
36  Mi fanele mi va ni swikalo leswi kongomeke, mintiko leyi kongomeke, mpimo wa efa lowu kongomeke ni mpimo wa hini lowu kongomeke. Hi mina Yehovha Xikwembu xa n’wina loyi a mi humeseke etikweni ra Egipta.
37  Hikwalaho mi fanele mi hlayisa milawu ya mina hinkwayo ni swiboho swa mina swa vuavanyisi hinkwaswo, naswona mi fanele mi swi endla. Hi mina Yehovha.’”
24  Yehovha a ya emahlweni a byela Muxe a ku:
2  “Lerisa vana va Israyele leswaku va ku kumela mafurha ya mutlhwari ya rivoni, yo tenga, lama khuvutiweke, leswaku ma ta lumeka rivoni nkarhi hinkwawo.
3  Aroni u ta ri lulamisa ehandle ka nguvu leyi sirhelelaka ya Vumbhoni entsongeni wa nhlangano, ku sukela nimadyambu ku fika nimixo emahlweni ka Yehovha nkarhi hinkwawo. I nawu wa hilaha ku nga riki na makumu eswitukulwaneni swa n’wina.
4  Ehenhla ka xo tlhoma rivoni xa nsuku wo tenga, u fanele a tlhoma timboni hi ku landzelelana ka tona emahlweni ka Yehovha nkarhi hinkwawo.
5  “U fanele u teka mapa lama silekeke kahle kutani u baka swinkwa swa 12 leswi vumbekeke ku fana ni swingwavila. Xinkwa xin’wana ni xin’wana lexi vumbekeke ku fana ni xingwavila xi ta va ni mimpimo yimbirhi ya vukhume ya mpimo wa efa.
6  Kutani u fanele u swi veka emahlweni ka Yehovha hi mintlawa yimbirhi leyi tlhandlakaneke, tsevu eka ntlawa, ehenhla ka tafula leri endliweke hi nsuku wo tenga.
7  Kutani u fanele u chela murhi wa risuna wo tenga ehenhla ka ntlawa ha wun’we, wu ta va xinkwa xa xitsundzuxo, gandzelo leri endleriweke Yehovha hi ndzilo.
8  U ta ri lulamisa emahlweni ka Yehovha nkarhi hinkwawo hi ku landzelelana ka masiku ya tisavata. I ntwanano wa hilaha ku nga riki na makumu ni vana va Israyele.
9  Kutani ri fanele ri va ra Aroni ni vana vakwe, naswona va fanele va ri dyela endhawini yo kwetsima hikuva i nchumu wo kwetsima ngopfu eka yena lowu humaka egandzelweni leri endleriweke Yehovha hi ndzilo tanihi xileriso xa hilaha ku nga riki na makumu.”
10  Kutani n’wana wa wansati wa Muisrayele, loyi, hambiswiritano, a a ri n’wana wa wanuna wa Muegipta, a ya nghena exikarhi ka vana va Israyele, hiloko n’wana wa wansati wa Muisrayele ni wanuna wa Muisrayele va lwa enxaxeni.
11  Kutani n’wana wa wansati wa Muisrayele a rhukana Vito ni ku ri rhuketela. Hiloko va n’wi tisa eka Muxe. Kasi vito ra mana wakwe a ku ri Xelomiti, n’wana wa Dibri wa nyimba ya Dani.
12  Kutani va n’wi nghenisa ekhotsweni kukondza ku twarisiwa kahle eka vona hi ku ya hi marito ya Yehovha.
13  Yehovha a ya emahlweni a byela Muxe a ku:
14  “Munhu la rhuketeleke n’wi humesele ehandle ka nxaxa; kutani hinkwavo lava n’wi tweke va fanele va veka mavoko ehenhla ka nhloko yakwe, ntshungu hinkwawo wu fanele wu n’wi khandla hi maribye.
15  Kutani u ta byela vana va Israyele u ku, ‘Loko munhu o tshuka a rhuketela Xikwembu xakwe, u fanele a hlamula hikwalaho ka xidyoho xakwe.
16  Hikwalaho loyi a rhukanaka vito ra Yehovha u ta dlayiwa hakunene. Nhlengeletano hinkwayo yi ta n’wi khandla hi maribye hakunene. Muluveri swin’we ni munhu la tumbulukeke kwalaho u ta dlayiwa hikwalaho ka leswi a rhukaneke Vito.
17  “‘Kutani loko munhu o tshuka a ba moya-xiviri wihi ni wihi wa munhu a wu dlaya, u ta dlayiwa hakunene.
18  Loyi a baka moya-xiviri wa xifuwo a wu dlaya u ta wu riha, moya-xiviri hi moya-xiviri.
19  Loko munhu o tshuka a lamata nakulobye, kutani hilaha a endleke hakona, swi ta endliwa hakona eka yena.
20  Ku tshoveka hi ku tshoveka, tihlo hi tihlo, tino hi tino; muxaka lowu fanaka wa ku lamatiwa loku a nga ku vangaka eka munhu, u ta endliwa kona.
21  Kutani loyi a baka xiharhi a xi dlaya u fanele a xi riha, kambe loyi a baka munhu a n’wi dlaya u fanele a dlayiwa.
22  “‘Ku ta tirha xiboho xin’we xa vuavanyisi eka n’wina. Muluveri u ta fana ni munhu la tumbulukeke kwalaho, hikuva hi mina Yehovha Xikwembu xa n’wina.’”
23  Endzhaku ka sweswo Muxe a vulavula ni vana va Israyele kutani va n’wi humesela ehandle ka nxaxa munhu la rhuketeleke, hiloko va n’wi khandla hi maribye. Xisweswo vana va Israyele va endla hilaha Yehovha a leriseke Muxe hakona.
5  “‘Kutani loko moya-xiviri wo tshuka wu dyoha hi ku va wu twe ku rhukaniwa ka le rivaleni naswona wu ri mbhoni kumbe wu swi vonile kumbe wu swi tivile, loko wu nga swi viki, wu ta hlamula hikwalaho ka xihoxo xa wona.
2  “‘Kumbe, loko moya-xiviri wu khumba nchumu lowu nga tengangiki, wu nga ha va ntsumbu wa xivandzana lexi nga tengangiki kumbe ntsumbu wa xifuwo lexi nga tengangiki kumbe ntsumbu wa xivumbiwa lexi nga tengangiki xa leswi fambaka swi tele, hambiloko swi fihliwile eka wona, a wu tenganga naswona wu ni nandzu.
3  Kumbe loko wo tshuka wu khumba ku nyama ka munhu, ku nga ku nyama kwihi ni kwihi ka yena loku ku nga wu endlaka wu va lowu nyameke, hambiloko swi fihliwile eka wona, kambe wona wu swi tiva, wu ta va ni nandzu.
4  “‘Kumbe, loko moya-xiviri wo hlambanya wu kala wu vulavula handle ko anakanya hi milomu ya wona leswaku wu ta endla swo biha kumbe wu endla leswinene malunghana ni xin’wana ni xin’wana lexi munhu a nga xi vulaka a nga anakanyanga hi marito yo hlambanya, hambiloko swi fihliwile eka wona, kambe wona wu swi tiva, wu ta va ni nandzu malunghana ni xin’wana xa swilo leswi.
5  “‘Kutani loko wo va ni nandzu malunghana ni xin’wana xa swilo leswi, wu fanele wu phofula ndlela leyi wu dyoheke ha yona.
6  Wu fanele wu tisa gandzelo ra wona ra nandzu eka Yehovha hikwalaho ka xidyoho lexi wu xi endleke, ku nga xifuwo xa ntswele lexi humaka entlhambini, xinyimpfana xa ntswele kumbe ximbutana xa ntswele, xi va gandzelo ra xidyoho; kutani muprista u fanele a wu kombelela ku rivaleriwa xidyoho xa wona.
7  “‘Kambe, loko wu nga swi koti ku humesa nyimpfu, wu fanele wu tisa magugurhwana mambirhi kumbe swituvana swimbirhi eka Yehovha, swi va gandzelo ra wona ra nandzu wa xidyoho lexi wu xi endleke, xin’we xi va xa gandzelo ra xidyoho kutani lexin’wana xi va xa gandzelo ro hisiwa.
8  Wu fanele wu swi tisa eka muprista, yena u ta sungula hi ku nyikela leri nga gandzelo ra xidyoho kutani a tsema nhloko ya rona laha nhamu ya rona yi sungulaka kona, kambe a nga yi khatluli.
9  U fanele a xuva ngati yin’wana ya gandzelo ra xidyoho etlhelo ka alitari, kambe ngati leyi seleke yi ta cheriwa etshakwini ra alitari, i gandzelo ra xidyoho.
10  Lerin’wana u ta ri endla ku fana ni gandzelo ro hisiwa hi ku ya hi endlelo ra nkarhi ni nkarhi; kutani muprista u fanele a wu kombelela ku rivaleriwa xidyoho lexi wu xi endleke, hikwalaho wu ta rivaleriwa.
11  “‘Kutani loko wu nga ri na ndlela yo kuma magugurhwana mambirhi kumbe swituvana swimbirhi, wu fanele wu tisa vukhume bya mpimo wa efa ya mapa lama silekeke kahle byi va gandzelo ra wona ra xidyoho lexi wu xi endleke, byi va gandzelo ra xidyoho. Wu nga tshuki wu chela mafurha ehenhla ka wona naswona wu nga tshuki wu veka murhi wa risuna ehenhla ka wona, hikuva i gandzelo ra xidyoho.
12  Kutani wu fanele wu ma tisa eka muprista, muprista u ta nusa hi voko leri teleke eka wona ma va xitsundzuxo xa wona naswona u fanele a ma mbulukisa ealitarini, emagandzelweni ya Yehovha lama endliweke hi ndzilo. I gandzelo ra xidyoho.
13  Kutani muprista u fanele a wu kombelela ku rivaleriwa xidyoho xa wona lexi wu xi endleke, hambi xi ri xihi xa swidyoho leswi, kutani wu ta rivaleriwa; swi ta va swa muprista hilaha ku fanaka ni hi gandzelo ra mavele.’”
14  Yehovha a ya emahlweni a vulavula na Muxe a ku:
15  “Loko moya-xiviri wo tshuka wu nga tshembeki, kunene wu endla xihoxo wu dyohela swilo leswi kwetsimaka swa Yehovha, wu fanele wu tisa khuna leri hanyeke kahle ri huma entlhambini, ri va gandzelo ra nandzu eka Yehovha, hi ku landza xuma lexi pimanyetiweke hi tixikele ta silivhere, hi xikele ya ndhawu yo kwetsima, ku va gandzelo ra nandzu.
16  Kutani wu ta riha xidyoho lexi wu dyoheleke ndhawu yo kwetsima ha xona naswona wu ta engetela vuntlhanu bya wona, kutani wu fanele wu wu nyika muprista, leswaku muprista a ta wu kombelela ku rivaleriwa hi khuna ra gandzelo ra nandzu, hikwalaho wu ta rivaleriwa.
17  “Kutani loko moya-xiviri wu dyoha hi ku endla xin’wana xa swilo hinkwaswo leswi Yehovha a leriseke leswaku swi nga endliwi, hambiloko wu nga swi tivanga, kambe wu ta va ni nandzu naswona wu fanele wu tihlamulela hikwalaho ka xihoxo xa wona.
18  Wu fanele wu tisa khuna leri hanyeke kahle ri huma entlhambini hi ku landza xuma lexi pimanyetiweke, ri va gandzelo ra nandzu eka muprista; kutani muprista u fanele a wu kombelela ku rivaleriwa xihoxo lexi wu nga xi endlangiki hi vomu, hambiloko wona wu nga swi tivanga, kutani wu fanele wu rivaleriwa.
19  I gandzelo ra nandzu. Hakunene wu ni nandzu eka Yehovha.”
15  Yehovha a ya emahlweni a byela Muxe na Aroni a ku:
2  “Byelani vana va Israyele mi ku eka vona, ‘Loko wanuna wihi ni wihi o tshuka a va ni ndzhundzhwana wu huma eka xirho xakwe xa rimbewu, ndzhundzhwana wakwe a wu tenganga.
3  Leswi swi ta n’wi endla a va la nyameke hikwalaho ka ndzhundzhwana wakwe: Ku nga khathariseki leswaku xirho xakwe xa rimbewu xi hume ndzhundzhwana kumbe xirho xakwe xa rimbewu xi kavanyetiwa hi ku huma ka ndzhundzhwana, u ta va a nga tenganga.
4  “‘Sangu rin’wana ni rin’wana leri loyi a nga ni ndzhundzhwana a nga etlelaka eka rona ri ta va leri nga tengangiki, naswona nchumu wun’wana ni wun’wana lowu a nga tshamaka eka wona wu ta va lowu nga tengangiki.
5  Munhu la nga ta khumba sangu rakwe u fanele a hlantswa tinguvu takwe naswona u fanele a hlamba hi mati, a va la nyameke ku fika nimadyambu.
6  Mani na mani la tshamaka eka xilo lexi a ku tshame loyi a nga ni ndzhundzhwana, u fanele a hlantswa tinguvu takwe naswona u fanele a hlamba hi mati, a va la nyameke ku fika nimadyambu.
7  Mani na mani la khumbaka nyama ya loyi a nga ni ndzhundzhwana u fanele a hlantswa tinguvu takwe naswona u fanele a hlamba hi mati, kutani a va la nyameke ku fika nimadyambu.
8  Loko loyi a nga ni ndzhundzhwana o tshuka a tshwutelela un’wana la tengeke, emhakeni yoleyo yena u fanele a hlantswa tinguvu takwe naswona a hlamba hi mati, kutani a va la nyameke ku fika nimadyambu.
9  Xitshamo xin’wana ni xin’wana lexi munhu a tshamaka eka xona loko a gade xifuwo, lexi loyi a nga ni ndzhundzhwana a a khandziye eka xona xi ta va lexi nga tengangiki.
10  Kutani mani na mani la nga ta khumba nchumu wihi ni wihi lowu wu nga tshukaka wu va ehansi ka yena u ta va la nyameke ku fika nimadyambu; loyi a nga ta swi rhwala u ta hlantswa tinguvu takwe naswona u fanele a hlamba hi mati, kutani a va la nyameke ku fika nimadyambu.
11  Mani na mani la nga ta khumbiwa hi loyi a nga ni ndzhundzhwana loko a nga hlambanga mavoko ya yena hi mati, u fanele a hlantswa tinguvu takwe naswona a hlamba hi mati, a va la nyameke ku fika nimadyambu.
12  Kutani xibya xa vumba lexi nga ha vaka xi khumbiwe hi loyi a nga ni ndzhundzhwana xi fanele xi fayiwa; naswona xibya xin’wana ni xin’wana xa ntsandza xi fanele xi hlantswiwa hi mati.
13  “‘Loko loyi a nga ni ndzhundzhwana o tshuka a va la tengeke endzhundzwaneni wakwe, u fanele a tihlayela masiku ya nkombo ma va ya ku tengisiwa kakwe, kutani u fanele a hlantswa tinguvu takwe naswona a hlamba nyama yakwe hi mati lama khulukaka; u ta va la tengeke.
14  Kutani hi siku ra vunhungu u fanele a teka magugurhwana mambirhi kumbe swituvana swimbirhi, u fanele a ta emahlweni ka Yehovha enyangweni ya ntsonga wa nhlangano, a swi nyika muprista.
15  Muprista u fanele a swi nyikela, xin’wana xi va gandzelo ra xidyoho kasi lexin’wana xi va gandzelo ro hisiwa; muprista u fanele a n’wi kombelela ku rivaleriwa emahlweni ka Yehovha malunghana ni ndzhundzhwana wakwe.
16  “‘Kutani loko wanuna o tshuka a humesa mbewu ya vununa, u fanele a hlamba nyama yakwe hinkwayo hi mati, a va la nyameke ku fika nimadyambu.
17  Nguvu yin’wana ni yin’wana kumbe dzovo rin’wana ni rin’wana leswi nga cheriwaka hi mbewu ya vununa swi fanele swi hlantswiwa hi mati, swi va leswi nga tengangiki ku fika nimadyambu.
18  “‘Loko ku ri wansati loyi wanuna a etlelaka na yena ivi ku huma mbewu ya vununa, va fanele va hlamba hi mati kutani va va lava nyameke ku fika nimadyambu.
19  “‘Loko wansati o tshuka a va ni ndzhundzhwana, kutani ndzhundzhwana wa nyama yakwe wu va ngati, u fanele a heta masiku ya nkombo hi nkarhi wakwe wa switlhandla a nga tenganga, mani na mani la n’wi khumbaka u ta va la nyameke ku fika nimadyambu.
20  Nchumu wun’wana ni wun’wana lowu a nga etlelaka eka wona hi nkarhi wakwe wa switlhandla wu ta va lowu nga tengangiki ni hinkwaswo leswi a nga tshamaka eka swona swi ta va leswi nga tengangiki.
21  Kutani mani na mani la khumbaka sangu rakwe u fanele a hlantswa tinguvu ta yena naswona u fanele a hlamba hi mati, a va la nyameke ku fika nimadyambu.
22  Mani na mani la khumbaka xilo xihi ni xihi lexi a a tshame eka xona u fanele a hlantswa tinguvu ta yena naswona u fanele a hlamba hi mati, a va la nyameke ku fika nimadyambu.
23  Loko ku ri leswaku a a tshame esangwini kumbe eka xilo xin’wana, hi ku xi khumba ka yena xi ta va lexi nga tengangiki ku fika nimadyambu.
24  Loko wanuna o etlela na yena kutani ku nyama kakwe hi nkarhi wa switlhandla ku va eka yena, u fanele a va la nyameke masiku ya nkombo, sangu rin’wana ni rin’wana leri a nga ta etlela eka rona ri ta va leri nga tengangiki.
25  “‘Malunghana ni wansati, loko ndzhundzhwana wa ngati yakwe wo tshuka wu khuluka masiku yo tala loko ku nga ri nkarhi lowu tolovelekeke wa ku nyama kakwe hi nkarhi wa switlhandla, kumbe loko o tshuka a va ni ndzhundzhwana wo leha ku tlula nkarhi wa ku nyama kakwe hi nkarhi wa switlhandla, masiku hinkwawo ya ndzhundzhwana wakwe lowu nga tengangiki ma ta fana ni masiku ya ku nyama kakwe hi nkarhi wa switlhandla. U nyamile.
26  Sangu rin’wana ni rin’wana leri a nga etlelaka eka rona emasikwini wahi ni wahi ya ndzhundzhwana wakwe, eka yena ri ta fana ni sangu ra ku nyama kakwe hi nkarhi wa switlhandla, naswona xilo xin’wana ni xin’wana lexi yena a nga ta tshama eka xona xi ta va lexi nga tengangiki ku fana niloko yena a nyamile hi nkarhi wa switlhandla.
27  Mani na mani la swi khumbaka u ta va la nyameke, u fanele a hlantswa tinguvu takwe naswona a hlamba hi mati, a va la nyameke ku fika nimadyambu.
28  “‘Hambiswiritano, loko o basa endzhundzwaneni wakwe, na yena u fanele a tihlayela masiku ya nkombo kutani endzhaku ka sweswo u ta va la tengeke.
29  Kutani hi siku ra vunhungu u fanele a teka magugurhwana mambirhi kumbe swituvana swimbirhi, u fanele a swi tisa eka muprista enyangweni ya ntsonga wa nhlangano.
30  Muprista u fanele a endla gandzelo ra xidyoho hi xin’wana ivi a endla gandzelo ro hisiwa hi lexin’wana; kutani muprista u fanele a n’wi kombelela ku rivaleriwa emahlweni ka Yehovha malunghana ni ndzhundzhwana wakwe lowu nga tengangiki.
31  “‘Mi fanele mi endla vana va Israyele va hambana ni ku nga tengi ka vona leswaku va nga fi eku nyameni ka vona hikwalaho ka ku nyamisa tabernakela ya mina leyi nga exikarhi ka vona.
32  “‘Lowu i nawu malunghana ni wanuna la nga ni ndzhundzhwana ni wanuna loyi a nga tshukaka a hume mbewu ya vununa lerova swi n’wi nyamisa;
33  ni wansati la nyameke hikwalaho ka swi switlhandla swakwe ni un’wana ni un’wana la nga ni ndzhundzhwana, ku nga khathariseki leswaku i waxinuna kumbe i waxisati kumbe loko wanuna a etlela ni wansati la nyameke.’”
20  Yehovha a ya emahlweni a byela Muxe a ku:
2  “U ta byela vana va Israyele u ku, ‘Munhu un’wana ni un’wana wa vana va Israyele ni muluveri un’wana ni un’wana la luvelaka eIsrayele, la nyiketaka vana vakwe vo karhi eka Moleke, u fanele a dlayiwa hakunene. Vanhu va tiko va fanele va n’wi khandla hi maribye a fa.
3  Loko ku ri mina, xikandza xa mina xi ta lwa ni munhu yoloye, ndzi ta n’wi dlaya eka varikwavo, hikuva u nyikete vana vakwe van’wana eka Moleke hi xikongomelo xa ku nyamisa ndhawu ya mina yo kwetsima ni ku nyamisa vito ra mina ro kwetsima.
4  Loko vanhu va tiko vo tshuka va fihla mahlo ya vona hi vomu eka munhu yoloye loko a nyiketa vana vakwe vo karhi eka Moleke a nga n’wi dlayi,
5  kunene loko ku ri mina, xikandza xa mina xi ta lwa ni munhu yoloye ni ndyangu wakwe, hakunene ndzi ta n’wi dlaya eka varikwavo ni hinkwavo lava endleke rimbewu leri nga amukelekiki swin’we na yena, hi ku endla rimbewu leri nga amukelekiki na Moleke.
6  “‘Loko ku ri moya-xiviri lowu hundzukelaka evangomeni ni le ka vavhumbhi lavakulu va swiendlakalo leswaku wu endla rimbewu leri nga amukelekiki na vona, hakunene xikandza xa mina xi ta lwa ni moya-xiviri wolowo kutani ndzi wu dlaya eka varikwavo.
7  “‘Mi fanele mi tihlawulekisa mi tikombisa mi ri lava kwetsimaka, hikuva mina ndzi Yehovha Xikwembu xa n’wina.
8  Mi fanele mi hlayisa milawu ya mina mi yi endla. Hi mina Yehovha la mi hlawulekisaka.
9  “‘Loko ko tshuka ku va ni munhu la rhukanaka tata wakwe ni mana wakwe, u fanele a dlayiwa hakunene. Hikuva u rhuketele tata wakwe ni mana wakwe. Ngati yakwe yi le henhla kakwe.
10  “‘Kutani munhu la oswaka ni nsati wa wanuna un’wana hi loyi a oswaka ni nsati wa munhu-kulobye. Va fanele va dlayiwa hakunene, muoswi wa xinuna swin’we ni muoswi wa xisati.
11  Wanuna la etlelaka ni nsati wa tata wakwe u funungule vuhava bya tata wakwe. Havambirhi va fanele va dlayiwa hakunene. Ngati ya vona yi le henhla ka vona.
12  Kutani loko munhu a etlela ni nhlomi yakwe, havambirhi va fanele va dlayiwa hakunene. Va onhe leswi nga swa ntumbuluko. Ngati ya vona yi le henhla ka vona.
13  “‘Kutani loko munhu a etlela ni waxinuna ku fana niloko a etlela ni wansati, havambirhi va endle nchumu lowu nyenyetsaka. Va fanele va dlayiwa hakunene. Ngati ya vona yi le henhla ka vona.
14  “‘Kutani loko munhu a teka wansati ni mana wa yena, i ku tikhoma ko biha. Va fanele va hisa yena swin’we na vona endzilweni ku endlela leswaku ku tikhoma ko biha ku nga hambeti exikarhi ka n’wina.
15  “‘Kutani loko munhu a humesela mbewu ya vununa eka xiharhi, u fanele a dlayiwa hakunene, naswona mi fanele mi dlaya xiharhi xexo.
16  Kutani loko wansati a tshinela eka xiharhi leswaku a tivana na xona, u fanele u dlaya wansati ni xiharhi. Va fanele va dlayiwa hakunene. Ngati ya vona yi le henhla ka vona.
17  “‘Kutani loko munhu a teka makwavo wa xisati, n’wana wa nhwanyana wa tata wakwe kumbe n’wana wa nhwanyana wa mana wakwe, a vona vuhava bya yena na yena a vona vuhava byakwe, i tingana. Hikwalaho va fanele va dlayiwa ematihlweni ya vana va vanhu varikwavo. Hikuva u funungule vuhava bya makwavo wa xisati. U fanele a hlamula hikwalaho ka xihoxo xakwe.
18  “‘Kutani loko munhu a etlela ni wansati la nga ni switlhandla ivi a funungula vuhava byakwe, u humesele xihlovo xa yena erivaleni, na yena u funungule xihlovo xa ngati ya yena. Hikwalaho havambirhi va fanele va dlayiwa eka varikwavo.
19  “‘U nga tshuki u funungula vuhava bya makwavo wa xisati wa mana wa wena ni bya makwavo wa xisati wa tata wa wena, hikuva i maxaka ya yena lawa u ma humeseke erivaleni. Va fanele va hlamula hikwalaho ka xihoxo xa vona.
20  Munhu la etlelaka ni nsati wa makwavo wa tata wa yena u funungule vuhava bya makwavo wa tata wa yena. Va fanele va hlamula hikwalaho ka xidyoho xa vona. Va fanele va fa va nga ri na n’wana.
21  Kutani loko munhu a teka nsati wa makwavo, i nchumu lowu nyenyetsaka. I vuhava bya makwavo lebyi a byi fununguleke. A va fanelanga va va ni n’wana.
22  “‘N’wina mi fanele mi hlayisa milawu ya mina hinkwayo ni swiboho swa mina swa vuavanyisi hinkwaswo mi swi endla, leswaku tiko leri ndzi mi tisaka eka rona mi ya tshama eka rona ri nga mi hlanti.
23  Mi nga tshuki mi famba emilawini ya matiko lawa ndzi ma susaka emahlweni ka n’wina, hikuva ma endle swilo leswi hinkwaswo kutani ndza ma nyenya.
24  Hikwalaho ndzi te eka n’wina: “N’wina, mi ta teka misava ya vona, loko ku ri mina ndzi ta mi nyika yona leswaku yi va ya n’wina, tiko leri khulukaka ntswamba ni vulombe. Hi mina Yehovha Xikwembu xa n’wina loyi a mi hlawuleke evanhwini.”
25  Kutani mi fanele ku hambanisa exikarhi ka xiharhi lexi tengeke ni lexi nga tengangiki ni le xikarhi ka nyenyana leyi nga tengangiki ni leyi tengeke; mi nga tshuki mi endla mimoya-xiviri ya n’wina yi va leyi nyenyetsaka hi xiharhi ni hi nyenyana ni hi xin’wana ni xin’wana lexi fambaka ehenhla ka misava, leswi ndzi mi hlawuleleke swona hi ku swi vula leswi nga tengangiki.
26  Mi fanele mi tikombisa mi kwetsima eka mina, hikuva mina Yehovha ndza kwetsima; ndzi ya emahlweni ndzi mi hlawula evanhwini leswaku mi va va mina.
27  “‘Kutani loko ku ri wanuna kumbe wansati loyi a kumekaka a ri ni moya wa swikwembu kumbe moya wa ku vhumbha, va fanele va dlayiwa hakunene. Va fanele va va khandla hi maribye va fa. Ngati ya vona yi le henhla ka vona.’”
1  Kutani Yehovha a vitana Muxe a vulavula na yena a ri entsongeni wa nhlangano, a ku:
2  “Byela vana va Israyele u ku eka vona, ‘Loko munhu un’wana wa n’wina o tshuka a nyikela gandzelo eka Yehovha leri humaka eka swifuwo, mi ta nyikela gandzelo ra n’wina ri huma entlhambini wa tihomu ni le ntlhambini wa tinyimpfu.
3  “‘Loko gandzelo rakwe ku ri gandzelo ro hisiwa leri humaka entlhambini wa tihomu, ra nkunzi, leri hanyeke kahle, u ta ri nyikela. U ta ri nyikela emahlweni ka Yehovha hi ku tirhandzela enyangweni ya ntsonga wa nhlangano.
4  U fanele a tlhandleka voko ehenhla ka nhloko ya gandzelo ro hisiwa, naswona ri fanele ri amukeleka hi tintswalo eka yena leswaku ri va ro n’wi kombelela ku rivaleriwa.
5  “‘Kutani nkunzi leyitsongo yi ta tlhaviwa emahlweni ka Yehovha; naswona vana va Aroni, lava va nga vaprista va ta nyikela ngati ivi va xuva ngati ehenhla ka alitari leyi nga enyangweni ya ntsonga wa nhlangano, va yi rhendzela.
6  Gandzelo ro hisiwa ri ta yevuriwa naswona ri tsemeleriwa hi swiphemu swa rona.
7  Kutani vana va Aroni, lava va nga vaprista va fanele va tshivela ndzilo ealitarini, va veka tihunyi hi ndlela ya kona endzilweni.
8  Vana va Aroni, lava va nga vaprista va ta veka swiphemu hi ndlela ya kona kutani nhloko ni mafurha ya tinso swi va ehenhla ka tihunyi leti nga endzilweni lowu nga ealitarini.
9  Marhumbu ya rona ni manqina ya rona swi ta hlantswiwa hi mati; kutani muprista u fanele a swi mbulukisa hinkwaswo ealitarini swi va gandzelo ro hisiwa, gandzelo leri endliwaka hi ndzilo ri va nun’hwelo lowu phyuphyisaka eka Yehovha.
10  “‘Loko gandzelo rakwe ra gandzelo ro hisiwa ri huma entlhambini, u ta ri nyikela ri huma eka makhuna lamatsongo kumbe eka timbuti, ri ri xiphongo, ri hanye kahle.
11  Ri fanele ri tlhaviwa emahlweni ka Yehovha etlhelo ka alitari, etlhelo ra le n’walungwini, kutani vana va Aroni, lava va nga vaprista va fanele va xuva ngati ya rona ehenhla ka alitari va yi rhendzela.
12  U fanele a ri tsemelela hi swiphemu swa rona ni nhloko ya rona ni mafurha ya rona ya tinso, kutani muprista u ta swi veka hi ndlela ya kona ehenhla ka tihunyi leti nga endzilweni lowu nga ealitarini.
13  U ta hlantswa marhumbu ni manqina hi mati; kutani muprista u fanele a ri nyikela hinkwaro, a ri mbulukisa ealitarini. I gandzelo ro hisiwa, gandzelo leri endliwaka hi ndzilo ri va nun’hwelo lowu phyuphyisaka eka Yehovha.
14  “‘Kambe, loko gandzelo rakwe leri ri nga gandzelo leri hiseriwaka Yehovha ri endliwe hi ku tirhisa tinyenyana, u ta nyikela gandzelo rakwe hi magugurhwana kumbe hi swituvana.
15  Muprista u fanele a ri nyikela ealitarini kutani a ri khatlula nhloko, a ri mbulukisa ealitarini, kambe ngati ya rona yi ta chuluriwa etlhelo ka alitari.
16  U fanele a susa chelele ra rona ni tinsiva ta rona a ti lahlela etlhelo ka alitari, etlhelo ra le vuxeni, endhawini ya nkuma lowu nga ni mafurha.
17  U fanele a ri handzula hi le timpapeni ta rona. A nga fanelanga a ri tsema hi le xikarhi. Kutani muprista u ta ri mbulukisa ealitarini ehenhla ka tihunyi leti nga endzilweni. I gandzelo ro hisiwa, gandzelo leri endliwaka hi ndzilo ri va nun’hwelo lowu phyuphyisaka eka Yehovha.
2  “‘Kutani loko moya-xiviri wo karhi wo tshuka wu nyikela gandzelo, ri ri gandzelo ra mavele eka Yehovha, gandzelo ra wona ri fanele ri va mapa lama silekeke kahle; naswona wu ta chela mafurha ehenhla ka rona, wu veka ni murhi wa risuna ehenhla ka rona.
2  Wu fanele wu ri tisa eka vana va Aroni, lava va nga vaprista, kutani mupritsa u ta nusa voko leri teleke ra mapa ya rona lama silekeke kahle ni mafurha ya rona swin’we ni murhi wa rona wa risuna hinkwawo; u ta swi mbulukisa swi va xitsundzuxo xa swona ealitarini, swi va gandzelo leri endliwaka hi ndzilo ri va nun’hwelo lowu phyuphyisaka eka Yehovha.
3  Kutani leswi seleke swa gandzelo ra mavele i swa Aroni ni vana vakwe, i nchumu wo kwetsima ngopfu lowu humaka emagandzelweni ya Yehovha lama endliweke hi ndzilo.
4  “‘Loko wo tshuka u nyikela gandzelo, ri ri gandzelo ra mavele leri bakiweke exitikweni, ri fanele ri va mapa lama silekeke kahle, swinkwa swo-ke-comela leswi vumbekeke ku fana ni swingwavila, leswi tsakamisiweke hi mafurha kumbe swiphampha leswo-ke-comela leswi totiweke mafurha.
5  “‘Kutani loko gandzelo ra wena ku ri gandzelo ra mavele leri oxiweke ensimbini yo oxa, ri fanele ri va ra mapa lama silekeke kahle lama tsakamisiweke hi mafurha, ri nga cheriwanga comela.
6  Ri fanele ri phemeleriwa ri va swiphemu-phemu, naswona u ta chela mafurha ehenhla ka rona. I gandzelo ra mavele.
7  “‘Loko gandzelo ra wena ku ri gandzelo ra mavele leri humaka egalazeni leri nga ni mafurha, ri fanele ri endliwa hi mapa lama silekeke kahle lama nga ni mafurha.
8  Eka Yehovha u fanele u tisa gandzelo ra mavele leri endliweke hi leswi; ri fanele ri nyiketiwa muprista, yena u ta ri tshineta ekusuhi ni alitari.
9  Kutani muprista u fanele a tlakusa rin’wana ra gandzelo leri ra mavele ri va xitsundzuxo xa rona naswona u fanele a ri mbulukisa ealitarini ri va gandzelo leri endliweke hi ndzilo, ri va nun’hwelo lowu phyuphyisaka eka Yehovha.
10  Kutani leswi seleke swa gandzelo ra mavele i swa Aroni ni vana vakwe, i nchumu wo kwetsima ngopfu wa magandzelo ya Yehovha lama endliweke hi ndzilo.
11  “‘Mi nga tshuki mi nyikela gandzelo ra mavele leri endliweke hi nchumu lowu cheriweke comela eka Yehovha, hikuva a mi fanelanga mi mbulukisa mbila leyi vileke ni vulombe swi va gandzelo ra Yehovha leri endliweke hi ndzilo.
12  “‘Mi ta swi nyikela eka Yehovha kukota gandzelo ra swirhangana, kutani swi nga tshuki swi tisiwa ehenhla ka alitari leswaku swi va nun’hwelo lowu phyuphyisaka.
13  “‘Gandzelo rin’wana ni rin’wana ra wena ra mavele u ta ri lunga hi munyu; u nga tshuki u pfumelela leswaku munyu wa ntwanano wa Xikwembu xa wena wu pfumaleka egandzelweni ra wena ra mavele. U ta nyikela munyu swin’we ni gandzelo rin’wana ni rin’wana ra wena.
14  “‘Loko wo tshuka u nyikela eka Yehovha gandzelo ra mavele ra mihandzu leyi wupfaka ku sungula, u fanele u nyikela min’oko ya rihlaza leyi oxiweke hi ndzilo, leswi kandziweke swa mavele lamantshwa, swi va gandzelo ra mavele ra mihandzu ya wena leyi wupfaka ku sungula.
15  U fanele u chela mafurha ehenhla ka swona, u chela ni murhi wa risuna ehenhla ka swona. I gandzelo ra mavele.
16  Kutani muprista u fanele a mbulukisa xitsundzuxo xa swona, hileswaku swin’wana swa leswi kandziweke swa swona ni mafurha swin’we ni murhi wa swona hinkwawo wa risuna, swi va gandzelo ra Yehovha leri endliweke hi ndzilo.
3  “‘Loko gandzelo rakwe ku ri xitlhavelo xa xinakulobye, loko a ri nyikela ri huma entlhambini wa tihomu, ku nga khathariseki leswaku i nkunzi kumbe i ntswele, u ta ri nyikela ri ri leri hanyeke kahle emahlweni ka Yehovha.
2  U fanele a tlhandleka voko ehenhla ka nhloko ya gandzelo rakwe, ri ta tlhaviwa enyangweni ya ntsonga wa nhlangano; kutani vana va Aroni, lava va nga vaprista va fanele va xuva ngati ehenhla ka alitari va yi rhendzela.
3  U fanele a nyikela xitlhavelo xin’wana xa xinakulobye xi va gandzelo ra Yehovha leri endliweke hi ndzilo, ku nga mafurha lama funengetaka marhumbu ni mafurha hinkwawo lama nga ehenhla ka marhumbu,
4  ni tinso timbirhi ni mafurha lama nga eka tona, hilaha ku fanaka ni lama nga ematsheveni. Loko ku ri xilekhelekhe lexi nga ehenhla ka xivindzi, u ta xi susa swin’we ni tinso.
5  Kutani vana va Aroni va ta swi mbulukisa ealitarini swi va gandzelo leri endliweke hi ndzilo ri va nun’hwelo lowu phyuphyisaka eka Yehovha ehenhla ka gandzelo ro hisiwa, leri nga ehenhla ka tihunyi leti nga endzilweni.
6  “‘Kutani loko gandzelo rakwe ri huma entlhambini wa tinyimpfu leswaku ri ta va xitlhavelo xa xinakulobye eka Yehovha, leri nga khuna kumbe ntswele, u ta ri nyikela ri hanye kahle.
7  Loko a nyikela khuna leritsongo ri va gandzelo rakwe, u fanele a ri nyikela emahlweni ka Yehovha.
8  U fanele a tlhandleka voko ehenhla ka nhloko ya gandzelo rakwe, ri ta tlhaviwa emahlweni ka ntsonga wa nhlangano; kutani vana va Aroni va ta xuva ngati ya rona ehenhla ka alitari va yi rhendzela.
9  Exitlhavelweni xa xinakulobye u fanele a nyikela mafurha ya xona ma va gandzelo ra Yehovha leri endliweke hi ndzilo. U ta susa ncila hinkwawo lowu noneke ekusuhi ni longo ni mafurha lama funengetaka marhumbu ni mafurha hinkwawo lama nga ehenhla ka marhumbu,
10  ni tinso timbirhi ni mafurha lama nga eka tona, hilaha ku fanaka ni lawa ma nga ematsheveni. Loko ku ri xilekhelekhe lexi nga ehenhla ka xivindzi, u ta xi susa swin’we ni tinso.
11  Kutani muprista u fanele a swi mbulukisa ehenhla ka alitari swi va swakudya, swi va gandzelo ra Yehovha leri endliweke hi ndzilo.
12  “‘Kutani loko gandzelo rakwe ku ri mbuti, u fanele a yi nyikela emahlweni ka Yehovha.
13  U fanele a tlhandleka voko ehenhla ka nhloko ya yona, yi ta tlhaviwa emahlweni ka ntsonga wa nhlangano; kutani vana va Aroni va fanele va xuva ngati ya yona ehenhla ka alitari va yi rhendzela.
14  Eka yona u fanele a nyikela mafurha lama funengetaka marhumbu ni mafurha hinkwawo lama nga ehenhla ka marhumbu swi va gandzelo rakwe, swi va gandzelo ra Yehovha leri endliweke hi ndzilo
15  ni tinso timbirhi ni mafurha lama nga eka tona, hilaha ku fanaka ni lawa ma nga ematsheveni. Loko ku ri xilekhelekhe lexi nga ehenhla ka xivindzi u ta xi susa swin’we ni tinso.
16  Muprista u fanele a swi mbulukisa ealitarini swi va swakudya, swi va gandzelo leri endliweke hi ndzilo ri va nun’hwelo lowu phyuphyisaka. Mafurha hinkwawo i ya Yehovha.
17  “‘I nawu wa hilaha ku nga riki na makumu eswitukulwaneni swa n’wina, etindhawini hinkwato ta n’wina leti mi tshamaka eka tona: mi nga tshuki mi dya mafurha kumbe ngati nikatsongo.’”
12  Yehovha a ya emahlweni a byela Muxe a ku:
2  “‘Byela vana va Israyele u ku, ‘Loko wansati o tshuka a tika kutani a tswala n’wana waxinuna, u fanele a va la nga tengangiki masiku ya nkombo; ku fana ni masiku ya ku pfumala vutengi loko a ri ni switlhandla, u ta va la nga tengangiki.
3  Kutani hi siku ra vunhungu nyama ya nsuvu wa n’wana yi ta yimbisiwa.
4  U ta tshama engatini ya ku basisiwa ku ringana masiku ya 33 lama engetelekeke. A nga tshuki a khumba nchumu wihi ni wihi wo kwetsima naswona a nga tshuki a ta endhawini yo kwetsima ku fikela loko masiku ya ku basisiwa ma hetisekile.
5  “‘Kutani loko o tswala n’wana waxisati, u fanele a va la nga tengangiki masiku ya 14, ku fana ni le nkarhini wakwe wa switlhandla. U ta tshama engatini ya ku basisiwa ku ringana masiku ya 66 lama engetelekeke.
6  Kutani eku hetisekeni ka masiku ya ku basisiwa kakwe ya n’wana wa jaha kumbe wa nhwanyana, u ta tisa khuna leritsongo leri nga elembeni ra rona ro sungula ri va ra gandzelo ro hisiwa ni xituvana kumbe gugurhwana ri va ra gandzelo ra xidyoho, a ri tisa enyangweni ya ntsonga wa nhlangano eka muprista.
7  Yena u ta ri nyikela emahlweni ka Yehovha a n’wi kombelela ku rivaleriwa, u ta basa engatini yakwe leyi humaka. Lowu i nawu malunghana ni loyi a tswalaka waxinuna kumbe waxisati.
8  Kambe loko a nga swi koti ku humesa nyimpfu, u fanele a teka magugurhwana mambirhi kumbe swituvana swimbirhi, xin’we xi va xa gandzelo ro hisiwa lexin’wana xi va xa gandzelo ra xidyoho, muprista u fanele a n’wi kombelela ku rivaleriwa kutani u ta va a tengile.’”
