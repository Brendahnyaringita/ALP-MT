1  Nkulukumba, eka Gayo, murhandziwa loyi ndzi n’wi rhandzaka hi ntiyiso.
2  Murhandziwa, ndzi khongelela leswaku eka swilo hinkwaswo u fuwa ni ku va ni rihanyo lerinene, kukota leswi moya-xiviri wa wena wu fuwaka.
3  Hikuva ndzi tsake ngopfu swinene loko ku te vamakwerhu va nyikela vumbhoni bya ntiyiso lowu u nga na wona, tanihi leswi u hambetaka u famba entiyisweni.
4  Ndzi hava xivangelo lexikulu xa ku nkhensa ku tlula swilo leswi, ku twa leswaku vana va mina va tama va famba entiyisweni.
5  Murhandziwa, u endla ntirho wo tshembeka eka xin’wana ni xin’wana lexi u xi endlelaka vamakwerhu, kasi i vafambi,
6  lava nyikeleke vumbhoni bya rirhandzu ra wena emahlweni ka vandlha. Lava ndzi kombela leswaku u va fambisa hi mukhuva lowu fanelaka Xikwembu.
7  Hikuva va hume hikwalaho ka vito ra xona va nga teki nchumu eka vanhu va matiko.
8  Hikokwalaho, hina hi boheka ku amukela vanhu vo tano hi malwandla, leswaku hi va vatirhi-kulobye entiyisweni.
9  Ndzi tsalele vandlha swin’wana, kambe Diyotrefo, loyi a lavaka ku tiveka emahlweni ka vona, xin’wana ni xin’wana lexi humaka eka hina a nga xi amukeli hi xichavo.
10  Hi yona mhaka leyi loko ndzi ta, ndzi nga ta endla leswaku ku tsundzukiwa mintirho ya yena leyi a tamaka a yi endla, a jakatseka hi hina hi marito yo homboloka. Nakambe, leswi a nga enerisekiki hi swilo leswi, yena a nga va amukeli hi xichavo vamakwerhu, naswona lava va lavaka ku va amukela u ringeta ku va sivela ni ku va hlongola evandlheni.
11  Murhandziwa, vana mutekeleri wa leswi nga swinene, kambe ku nga ri wa leswo biha. Loyi a endlaka leswinene u huma eka Xikwembu. Loyi a endlaka swo biha a nga si xi vona Xikwembu.
12  Demetriyo u nyikeriwe vumbhoni hi vanhu hinkwavo ni hi ntiyiso hi woxe. Entiyisweni, na hina hi nyikela vumbhoni, naswona wa swi tiva leswaku vumbhoni lebyi hi byi nyikelaka i bya ntiyiso.
13  A ndzi ri ni swilo swo tala swa ku ku tsalela swona, kambe a ndzi naveli ku tama ndzi ku tsalela hi inki ni xitsalo.
14  Kambe ndzi langutela ku ku vona ku nga ri khale, naswona hi ta vulavula hi langutanile. Onge u nga va ni ku rhula. Vanakulorhi va ku rungula. Ndzi rungulele vanakulorhi hi mavito.
