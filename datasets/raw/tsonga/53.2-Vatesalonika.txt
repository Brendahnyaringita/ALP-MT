1  Mina Pawulo na Silvhano na Timotiya, eka vandlha ra Vatesalonika leri nga ni vun’we ni Xikwembu Tata wa hina ni Hosi Yesu Kreste:
2  Onge mi nga va ni musa lowu nga faneriwiki ni ku rhula leswi humaka eka Xikwembu Tatana ni le ka Hosi Yesu Kreste.
3  Ha boheka ku nkhensa Xikwembu minkarhi hinkwayo hikwalaho ka n’wina, vamakwerhu, hilaha swi fanelaka hakona, hikuva ripfumelo ra n’wina ri kula ngopfu ni rirhandzu ra n’wina hinkwenu ra kula exikarhi ka n’wina.
4  Hikwalaho hina ha tinyungubyisa ha n’wina exikarhi ka mavandlha ya Xikwembu hikwalaho ka ku tiyisela ka n’wina ni ripfumelo ra n’wina leri mi xanisekaka hikwalaho ka rona ni mahlomulo lawa mi ma tiyiselaka.
5  Lexi i xitiyisekiso xa vuavanyisi byo lulama bya Xikwembu, lexi endlaka leswaku mi hlayiwa mi ri lava faneriwaka hi mfumo wa Xikwembu, lowu hakunene mi xanisekaka ha wona.
6  Leswi swi kombisa leswaku swi lulamile eka Xikwembu leswaku xi tlherisela nhlomulo eka lava mi tiselaka nhlomulo,
7  kambe, n’wina lava weriwaka hi nhlomulo, xi ta mi hakela hi ku wisa swin’we na hina eku hlavuteriweni ka Hosi Yesu a huma etilweni swin’we ni tintsumi takwe ta matimba
8  a ri endzilweni lowu pfurhaka malangavi, a tisa ndzihiselo eka lava va nga xi tiviki Xikwembu ni lava va nga ma yingisiki mahungu lamanene malunghana ni Hosi ya hina Yesu.
9  Vona va ta kuma nxupulo wa vuavanyisi bya ku loviseriwa makumu emahlweni ka Hosi ni le ku vangameni ka ntamu wa yona,
10  enkarhini lowu a nga ta ta ha wona a ta vangamisiwa mayelana ni vakwetsimi vakwe ni ku langutiwa hi ku hlamala esikwini rero mayelana ni hinkwavo lava kombiseke ripfumelo, hikuva vumbhoni lebyi hi byi nyikeleke byi hlangane ni ripfumelo exikarhi ka n’wina.
11  Kunene, emhakeni yoleyo hi mi khongelela minkarhi hinkwayo leswaku Xikwembu xa hina xi mi hlaya mi ri lava faneriwaka hi ku vitaniwa hi xona naswona xi swi endla hi ku helela hinkwaswo leswi xi swi tsakelaka leswi nga swa vunene ni ntirho wa ripfumelo hi matimba;
12  leswaku vito ra Hosi ya hina Yesu ri vangamisiwa eka n’wina, na n’wina evun’weni na yena, hi ku landza musa lowu nga faneriwiki wa Xikwembu xa hina ni wa Hosi Yesu Kreste.
2  Hambiswiritano, vamakwerhu, malunghana ni vukona bya Hosi ya hina Yesu Kreste ni ku hlengeleteriwa ka hina eka yena, hi kombela leswaku n’wina
2  mi nga ninginisiwi hi ku hatlisa emianakanyweni ya n’wina hambi ku ri ku nyanyuriwa hi marito lama huhuteriweke kumbe hi rungula ra nomu kumbe hi papila leri vonakaka onge ri huma eka hina, ri kombisa leswaku siku ra Yehovha ri fikile.
3  Ku nga tshuki ku va ni la mi kanganyisaka hi mukhuva wo karhi, hikuva a ri nge fiki ku nga si fika vugwinehi ni munhu wo kala nawu a nga si hlavuteriwa, n’wana wa ku lovisiwa.
4  U lwisana a tlhela a titlakusela ehenhla ka un’wana ni un’wana la vuriwaka “xikwembu” kumbe xilo lexi xiximiwaka, lerova u tshama ehansi etempeleni ya Xikwembu, a tikombisa erivaleni leswaku i xikwembu.
5  Xana a mi tsundzuki leswaku, loko ndza ha ri na n’wina, a ndzi tshamela ku mi byela swilo leswi?
6  Kutani sweswi se ma xi tiva xilo lexi nga xirhalanganya, leswaku a ta hlavuteriwa enkarhini wakwe lowu faneleke.
7  I ntiyiso, xihundla xa ku kala nawu loku ana se xa tirha; kambe ku fikela ntsena loko loyi a nga xirhalanganya enkarhini wolowu a suka endleleni.
8  Kunene lowo kala nawu u ta hlavuteriwa, loyi Hosi Yesu a nga ta n’wi dlaya hi moya wa nomu wakwe a n’wi herisa loko vukona byakwe byi humelela erivaleni.
9  Kambe vukona bya lowo kala nawu byi fambisana ni matirhelo ya Sathana ni mintirho hinkwayo ya matimba hi mahlori ya mavunwa ni swihlamariso
10  ni hi vuxisi hinkwabyo lebyi nga lulamangiki eka lava va lovaka, leswi nga ndzihiso hikuva a va ku amukelanga ku rhandza ntiyiso leswaku va ta ponisiwa.
11  Hi yona mhaka leyi Xikwembu xi tshikaka matirhelo ya xidyoho ma hundzela eka vona, leswaku va ta kholwa mavunwa,
12  leswaku hinkwavo va avanyisiwa hikuva a va wu kholwanga ntiyiso kambe va tsakele leswi nga lulamangiki.
13  Hambiswiritano, hi boheka ku nkhensa Xikwembu minkarhi hinkwayo hikwalaho ka n’wina, vamakwerhu lava rhandziwaka hi Yehovha, hikuva Xikwembu xi mi lange ku sukela eku sunguleni leswaku mi ponisiwa hi ku mi kwetsimisa hi moya ni hi ripfumelo ra n’wina entiyisweni.
14  Xi mi vitanele swona leswi hi mahungu lamanene lawa hi ma vulaka, leswaku mi kuma ku vangama ka Hosi ya hina Yesu Kreste.
15  Hikwalaho, vamakwerhu, yimani mi tiyile naswona mi hambeta mi khomelela emindhavukweni leyi mi dyondzisiweke yona, ku nga khathariseki leswaku a ku ri hi rungula ra nomu kumbe hi papila ra hina.
16  Ku tlula kwalaho, onge Hosi ya hina Yesu Kreste hi byakwe ni Xikwembu Tata wa hina, lava hi rhandzeke naswona va hi nyikeke nchavelelo lowu nga heriki ni ntshembo lowunene hi musa lowu nga faneriwiki,
17  va nga chavelela timbilu ta n’wina ni ku mi tiyisa exiendlweni xin’wana ni xin’wana lexinene ni le ritweni.
3  Xo hetelela, vamakwerhu, yanani emahlweni mi hi khongelela, leswaku rito ra Yehovha ri hambeta ri famba hi rivilo ni ku vangamisiwa tanihi leswi entiyisweni swi nga tano eka n’wina;
2  ni leswaku hi kutsuriwa eka vanhu lava vavisaka ni lava hombolokeke, hikuva ripfumelo a hi ra vanhu hinkwavo.
3  Kambe Hosi ya tshembeka, yi ta mi tiyisa ni ku mi sirhelela eka lowo homboloka.
4  Ku tlula kwalaho, hi ni ku tiyiseka eHosini malunghana na n’wina, leswaku ma swi endla swilo leswi hi swi lerisaka ni leswaku mi ta ya emahlweni mi swi endla.
5  Onge Hosi yi nga ya emahlweni yi kongomisa timbilu ta n’wina hilaha ku humelelaka leswaku mi rhandza Xikwembu ni leswaku mi tiyisela hikwalaho ka Kreste.
6  Sweswi ha mi lerisa, vamakwerhu, hi vito ra Hosi Yesu Kreste, leswaku mi hambana ni makwerhu un’wana ni un’wana la fambaka hi ndlela leyi nga hlelekangiki naswona a nga fambiki hi ku ya hi ndhavuko lowu mi wu amukeleke eka hina.
7  Hikuva n’wina ma yi tiva ndlela leyi mi faneleke mi hi tekelela ha yona, hikuva a hi tikhomanga hi ndlela leyi nga hlelekangiki exikarhi ka n’wina
8  naswona a hi dyanga swakudya mahala hambi ku ri eka mani. Ku hambana ni sweswo, hi ku tikarhata ni hi ntirho wa matimba, vusiku ni nhlikanhi a hi tirha leswaku hi nga tikirheti ndzhwalo wo tika hambi ku ri eka mani wa n’wina.
9  Ku nga ri leswaku a hi na mfanelo, kambe leswaku hi tinyikela ku va xikombiso eka n’wina leswaku mi tekelela hina.
10  Entiyisweni, ni loko ha ha ri na n’wina, a hi tshamela ku mi lerisa hi ku: “Loko munhu a nga lavi ku tirha, ni ku dya a nga tshuki a dya.”
11  Hikuva hi twa leswaku van’wana va famba hi ndlela leyi nga hlelekangiki exikarhi ka n’wina, a va tirhi nikatsongo kambe va nghenelela eka leswi nga va khumbiki.
12  Vanhu vo tano hi va lerisa ni ku va khongotela eka Hosi Yesu Kreste leswaku loko va tirha hi ku rhula va ta dya swakudya leswi va tikumelaka swona hi voxe.
13  Loko ku ri n’wina, vamakwerhu, mi nga tshiki ku endla leswi lulameke.
14  Kambe loko munhu a nga yingisi rito ra hina hi papila leri, tshamani mi n’wi funghile, tshikani ku tihlanganisa na yena, leswaku a ta khomiwa hi tingana.
15  Hambiswiritano mi nga n’wi teki a ri nala, kambe hambetani mi n’wi tsundzuxa kukotisa makwenu.
16  Onge Hosi ya ku rhula yi nga mi nyika ku rhula nkarhi hinkwawo hi tindlela hinkwato. Hosi a yi ve na n’wina hinkwenu.
17  Hi lawa marungula ya mina Pawulo, lama tsariweke hi voko ra mina, leswi nga mfungho epapileni rin’wana ni rin’wana; leyi hi yona ndlela leyi ndzi tsalaka ha yona.
18  Musa lowu nga faneriwiki wa Hosi ya hina Yesu Kreste a wu ve na n’wina hinkwenu.
