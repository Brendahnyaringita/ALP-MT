10  Lawa i matimu ya vana va Nowa, Xeme, Hamu na Yafeta. Kutani va velekeriwa va-​na endzhaku ka ndhambi.
2  Vana va Yafeta a ku ri Gomere na Magogo na Madayi na Yavhani na Tubala na Mixeke na Tirasi.
3  Vana va Gomere a ku ri Axikenazi na Rifata na Togarima.
4  Vana va Yavhani a ku ri Elixha na Taraxixi na Kitimi na Dodanimu.
5  Vaaki va matiko ya swihlenge va hangalakile ematikweni ya vona va huma eka lava, un’wana ni un’wana hi ku ya hi ririmi rakwe, ni hi ku ya hi mindyangu ya vona ni hi tinxaka ta vona.
6  Vana va Hamu a ku ri Kuxi na Misirayima na Putu na Kanana.
7  Vana va Kuxi a ku ri Seba na Havhila na Sabta na Rama na Sabteka. Vana va Rama a ku ri Xeba na Dedani.
8  Kuxi a va tata wa Nimrodo. Hi yena wo sungula ku va munhu wa matimba emisaveni.
9  U ve muhloti wa matimba la lwaka na Yehovha. Hikokwalaho ku ni marito lawa: “Ku fana na Nimrodo muhloti wa matimba la lwaka na Yehovha.”
10  Loko mfumo wakwe wu sungula, ku ve na Babele na Ereki na Akadi na Kaline, etikweni ra Xinara.
11  Etikweni rero u hume a ya eAsiriya kutani a aka Ninivha na Rehoboti-Iri na Kala
12  na Reseni exikarhi ka Ninivha na Kala: lowu i muti lowukulu.
13  Misirayima a va tata wa Ludi na Anamimi na Lehabima na Neftuhimi
14  na Patrusimi na Kasiluhimi (lava Vafilisita va humeke eka vona) na Kafitoro.
15  Kanana a va tata wa Sidoni mativula yakwe na Heti
16  ni Vayebusi ni Vaamori ni Vagirgaxa
17  ni Vahivhi ni Vaariki ni Vasini
18  ni Vaavhadi ni Vasemari ni Vahamati; endzhaku mindyangu ya Vakanana yi hangalasiwa.
19  Kutani ndzilakana wa Vakanana wu sukela eSidoni wu famba wu ya fika eGerara, ekusuhi na Gaza, ku ya eSodoma na Gomora na Adima na Seboyima ekusuhi na Laxa.
20  Lava a va ri vana va Hamu hi ku ya hi mindyangu ya vona, ni hi tindzimi ta vona, ematikweni ya vona, hi tinxaka ta vona.
21  Naswona Xeme, kokwa wa vana hinkwavo va Ebere, makwavo lonkulu wa Yafeta, na yena a velekeriwa rixaka.
22  Vana va Xeme a ku ri Elami na Axuru na Arifakisada na Ludi na Aramu.
23  Vana va Aramu a ku ri Uzha na Hulu na Getere na Maxa.
24  Arifakisada a va tata wa Xela, Xela a va tata wa Ebere.
25  Kutani Ebere a velekeriwa vana vambirhi. Vito ra loyi un’wana a ku ri Faleke, hikuva misava yi avane emasikwini yakwe; vito ra makwavo a ku ri Yokitani.
26  Yokitani a va tata wa Alimodadi na Xelefi na Hazarimavheti na Yera
27  na Hadorama na Uzala na Dikila
28  na Obali na Abimayele na Xeba
29  na Ofiri na Havhila na Yobabu; lava hinkwavo a ku ri vana va Yokitani.
30  Kutani ndhawu leyi a va tshama eka yona a yi suka eMexa yi ya fika eSefara, ndhawu ya tintshava ya le Vuxeni.
31  Lava a va ri vana va Xeme hi ku ya hi mindyangu ya vona, ni hi tindzimi ta vona, ematikweni ya vona, hi ku ya hi tinxaka ta vona.
32  Leyi a yi ri mindyangu ya vana va Nowa hi ku ya hi vatukulu va mindyangu ya vona, hi tinxaka ta vona, tinxaka ti hangalake emisaveni endzhaku ka ndhambi ti huma eka lava.
4  Adamu a tivana ni nsati wakwe Evha kutani a tika. Hi ku famba ka nkarhi a veleka Kayini, kutani a ku: “Ndzi tswale munhu hi ku pfuniwa hi Yehovha.”
2  Endzhakunyana a tlhela a veleka Avele makwavo. Avele a va murisi wa tinyimpfu, kambe Kayini a va murimi wa misava.
3  Endzhaku ka nkarhi wo karhi, Kayini a tisela Yehovha mihandzu ya misava leswaku yi ta va gandzelo.
4  Kambe loko ku ri Avele, na yena a tisa mativula ya ntlhambi wakwe ni mafurha ya swona. Hambileswi Yehovha a amukeleke Avele ni gandzelo rakwe,
5  a nga n’wi amukelanga nikatsongo Kayini ni gandzelo rakwe. Kutani Kayini a hlundzuka ngopfu, naswona nghohe yakwe yi hlunama.
6  Hiloko Yehovha a ku eka Kayini: “Hikwalaho ka yini u hlundzuke ngopfu, naswona hikwalaho ka yini nghohe ya wena yi hlunamile?
7  Loko u hundzuka u endla leswinene, xana u nge tlakusiwi? Kambe loko u nga hundzuki leswaku u endla leswinene, ku ni xidyoho lexi tumbeleke enyangweni naswona xa ku navela; kambe loko ku ri wena, xana u nge xi hluli?”
8  Endzhaku ka sweswo Kayini a ku eka Avele makwavo: [“A hi ye enhoveni.”] Kutani loko va ri enhoveni Kayini a hlasela Avele makwavo a n’wi dlaya.
9  Endzhaku Yehovha a ku eka Kayini: “Avele makwenu u kwihi?” kutani yena a ku: “A ndzi tivi. Xana ndzi murindzi wa makwerhu?”
10  Hiloko a ku: “Xana u endle yini? Yingisa! Ngati ya makwenu yi huwelela eka mina yi ri emisaveni.
11  Kutani sweswi u rhukaniwe hi ku hlongoriwa emisaveni leyi ahlamiseke nomu yi amukela ngati ya makwenu evokweni ra wena.
12  Loko u rima misava, a yi nge ku tlheriseli hi ku ya hi matimba ya yona. U ta va mutsendzeleki ni mubaleki emisaveni.”
13  Hiloko Kayini a ku eka Yehovha: “Ku xupuriwa ka mina hikwalaho ka xihoxo i kukulu leswaku ndzi nga ku rhwala.
14  Waswivo, namuntlha wa ndzi hlongola kunene ehenhla ka vuandlalo bya misava, naswona xikandza xa wena a ndzi nge he xi voni; ndzi ta va mutsendzeleki ni mubaleki emisaveni, kunene mani na mani la nga ta ndzi kuma u ta ndzi dlaya.”
15  Hiloko Yehovha a ku eka yena: “Hikwalaho ka sweswo un’wana ni un’wana la nga ta dlaya Kayini u fanele ku rihisiwa ka nkombo.” Kutani Yehovha a endlela Kayini mfungho leswaku ku nga vi na munhu ni un’we la n’wi dlayaka loko a n’wi kuma.
16  Hiloko Kayini a suka emahlweni ka xikandza xa Yehovha a ya tshama etikweni ra Vubalekelo hi tlhelo ra vuxa bya Edeni.
17  Endzhaku Kayini a tivana ni nsati wakwe kutani a tika, a veleka Enoko. Hiloko a  aka muti a wu thya vito ra Enoko n’wana wakwe.
18  Endzhaku Enoko a velekeriwa Irada. Irada a va tata wa Mehuyayele, Mehuyayele a va tata wa Metuxayele, Metuxayele a va tata wa Lameke.
19  Kutani Lameke a teka vasati vambirhi. Vito ra lowo sungula a a ri Ada kasi vito ra lowa vumbirhi a a ri Zila.
20  Kutani Ada a veleka Yabali. Hi yena wo sungula eka lava tshamaka emintsongeni ni lava nga ni swifuwo.
21  Vito ra makwavo a a ri Yubala. Hi yena wo sungula eka hinkwavo lava tamelaka haripa ni nanga.
22  Loko ku ri Zila, na yena a veleka Tubala-kayini, mufuri wa switirho hinkwaswo swa koporo ni swa nsimbhi. Makwavo wa xisati wa Tubala-kayini a a ri Nayama.
23  Kutani Lameke a tsalela vasati vakwe, Ada na Zila marito lawa: “Twanani rito ra mina n’wina vasati va Lameke;Yingisani leswi ndzi swi vulaka:Ndzi dlaye munhu hikwalaho ka leswi a ndzi vaviseke,Ina, jaha hikwalaho ka leswi ri nga ndzi ba hi xibakele.
24  Loko Kayini a ta rihiwa ka nkombo,Kutani Lameke u ta rihiwa ka 77.”
25  Adamu a tlhela a tivana ni nsati wakwe kutani a veleka n’wana a n’wi thya vito ra Seta, hikuva, hilaha a vuleke hakona a ku: “Xikwembu xi ndzi hlawulele mbewu yin’wana ematshan’weni ya Avele, hikuva Kayini u n’wi dlele.”
26  Seta na yena a velekeriwa n’wana kutani a n’wi thya vito ra Enosi. Ku sukela enkarhini wolowo ku sungule ku vitaniwa ka vito ra Yehovha.
26  Kutani ku va ni ndlala etikweni, handle ka ndlala yo sungula leyi veke kona emasikwini ya Abrahama, lerova Isaka a ya eka Abimeleke hosi ya Vafilisita, eGerara.
2  Yehovha a humelela eka yena a ku: “U nga rheleli aEgipta. Tshama etikweni leri ndzi nga ta ku hlawulela rona.
3  Luvela etikweni leri, ndzi ta va na wena ndzi hambeta ndzi ku katekisa, hikuva wena ni mbewu ya wena ndzi ta mi nyika matiko lawa hinkwawo, naswona ndzi ta hetisisa marito yo hlambanya lawa ndzi nga ma hlambanya eka Abrahama tata wa wena,
4  ‘Ndzi ta andzisa mbewu ya wena yi fana ni tinyeleti ta matilo naswona mbewu ya wena ndzi ta yi nyika matiko lawa hinkwawo; kunene tinxaka hinkwato ta misava ti ta tikatekisa hi mbewu ya wena,’
5  hikwalaho ka leswi Abrahama a yingiseke rito ra mina nileswi a hambeteke a hlayisa swiboho swakwe eka mina, ni swileriso swa mina, ni swiletelo swa mina, ni milawu ya mina.”
6  Hiloko Isaka a tshama eGerara.
7  Kutani vanhu va ndhawu va tshamela ku n’wi vutisa hi nsati wakwe, yena a ku: “I makwerhu wa xisati.” Hikuva a a chava ku vula a ku, “I nsati wa mina” a a chava leswaku, hi ku vula ka yena n’wini, “vanhu va ndhawu leyi va ta ndzi dlaya hikwalaho ka Raveka,” hikuva a a koka mahlo hi ku languteka.
8  Kutani loko masiku ya yena ma engeteleka kwalaho, Abimeleke, hosi ya Vafilisita a languta ehandle hi fasitere a vona Isaka a ri eku titsakiseni na Raveka nsati wakwe.
9  Xikan’we-kan’we Abimeleke a vitana Isaka, a ku: “Phela, i nsati wa wena hakunene! Hikokwalaho ka yini u te, ‘I makwerhu wa xisati’?” Hiloko Isaka a ku: “Ndzi swi vule hi ku chava leswaku ndzi nga tshuka ndzi fa hikwalaho ka yena.”
10  Kambe Abimeleke a ya emahlweni a ku: “I yini leswi u hi endleke swona? Kunene a ku sele katsongo un’wana wa vanhu lava a etlela ni nsati wa wena, a wu ta va u tise nandzu ehenhla ka hina!”
11  Kutani Abimeleke a lerisa vanhu hinkwavo, a ku: “Munhu un’wana ni un’wana la nga ta khumba wanuna loyi ni nsati wakwe u ta dlayiwa!”
12  Endzhaku ka sweswo Isaka a sungula ku byala etikweni rero, hi lembe rero u tshovele mpimo lowu tlulaka ka dzana leswi a swi byaleke, hikuva Yehovha a a n’wi katekisa.
13  Hikwalaho wanuna loyi a va lonkulu, naswona a humelela swinene kukondza a va lonkulu ngopfu.
14  A va ni mintlhambi ya tinyimpfu ni mintlhambi ya tihomu ni malandza yo tala lerova Vafilisita va n’wi fela mona.
15  Loko ku ri swihlovo hinkwaswo leswi malandza ya tata wakwe ma swi celeke emasikwini ya Abrahama tata wakwe, Vafilisita va swi sivile, kutani va swi tata hi misava.
16  Eku heteleleni Abimeleke a ku eka Isaka: “Suka etikweni ra ka hina, hikuva u tiye ngopfu ku hi tlula.”
17  Kutani Isaka a suka kwalaho a ya dzima nxaxa enkoveni wa Gerara a tshama kwalaho.
18  Isaka a tlhela a cela swihlovo swa mati leswi a swi ceriwe emasikwini ya Abrahama tata wakwe, kambe leswi Vafilisita va swi siveke endzhaku ka ku fa ka Abrahama; a ya mahlweni a swi thya mavito lawa tata wakwe a a swi thye wona.
19  Malandza ya Isaka ma cela enkoveni kutani ma kuma kwalaho xihlovo xa mati yo tenga.
20  Kutani varisi va le Gerara va holovisana ni varisi va Isaka, va ku: “I mati ya hina!” Hikwalaho a thya xihlovo xexo vito ra Eseki, hikuva va kanetane na yena.
21  Kutani va cela xihlovo xin’wana, va tlhela va holovisana hi xona. Hikwalaho a xi thya vito ra Sitina.
22  Endzhakunyana a suka kwalaho a ya cela xihlovo xin’wana, kambe a va holovanga hi xona. Hikwalaho a xi thya vito ra Rehoboti, a ku: “Hikuva sweswi Yehovha u hi nyike ndhawu leyikulu naswona u endle leswaku hi tswalana emisaveni.”
23  Kutani a suka kwalaho a tlhandlukela eBera-xeba.
24  Yehovha a humelela eka yena vusiku byebyo a ku: “Ndzi Xikwembu xa Abrahama tata wa wena. U nga chavi, hikuva ndzi na wena, naswona ndzi ta ku katekisa ndzi andzisa mbewu ya wena hikwalaho ka Abrahama nandza wa mina.”
25  Hikokwalaho a aka alitari kwalaho kutani a vitana vito ra Yehovha naswona a dzima ntsonga wakwe kwalaho, malandza ya Isaka ma cela xihlovo kwalaho.
26  Endzhaku ka nkarhi Abimeleke a ta eka yena a huma eGerara, a ri na Ahuzata munghana wakwe wa le xihundleni na Fikolo murhangeri wa vuthu rakwe.
27  Hiloko Isaka a ku eka vona: “Hikokwalaho ka yini mi tile eka mina, hikuva mi ndzi vengile kutani mi ndzi susa etikweni ra rikwenu?”
28  Vona va ku: “Handle ko kananana hi swi vonile leswaku Yehovha u na wena. Hikwalaho hi te, ‘Hi kombela ku va ni xihlambanyo xa ku tiboha exikarhi ka hina, ni le xikarhi ka hina na wena, a hi endle ntwanano na wena,
29  leswaku u nga endli nchumu xo biha eka hina tanihi leswi hi nga ku khumbangiki, nileswi hi nga endla leswinene hi ku ku fambisa hi ku rhula. Sweswi u la katekisiweke wa Yehovha.’”
30  Kutani a va endlela nkhuvo, va dya va tlhela va nwa.
31  Mixo lowu landzelaka va hatla va pfuka ka ha ri mpundzu swinene kutani va byelana marito yo hlambanya. Endzhaku ka sweswo Isaka a va fambisa, va famba hi ku rhula.
32  Hi rona siku rero malandza ya Isaka ma ta ma ta n’wi vikela malunghana ni xihlovo lexi ma xi celeke, ma ku eka yena: “Hi kume mati!”
33  Hikwalaho a xi thya vito ra Xiba. Hi yona mhaka leyi vito ra muti ku nga Bera-xeba ku fikela ni namuntlha.
34  Esawu a kula a va ni malembe ya 40 hi vukhale. Kutani a teka Yuditi n’wana wa Beri lowa Muheti xikan’we na Basemata n’wana wa Elone lowa Muheti, va va vasati va yena.
35  A va dyisa mbitsi emoyeni wa Isaka na Raveka.
11  Misava hinkwayo yi hambeta yi vulavula ririmi rin’we ni ku va ni ntlawa wun’we wa marito.
2  Kuteloko va ye etlhelweni ra le vuxeni, va hetelela va kuma rivala etikweni ra Xinara, va tshama kona.
3  Kutani va byelana, va ku: “Tanani! A hi bakeni switina hi swi hisa.” Kutani va tirhisa switina ematshan’weni ya ribye, ni nhlaka ematshan’weni ya ndzhope.
4  Kutani va ku: “Tanani! A hi tiakeleni muti ni xihondzo lexi nhlohlorhi ya xona yi nga ta fika ematilweni, naswona a hi tiendleleni vito ra ndhuma, hikuva hi nga tshuka hi hangalasiwa ehenhla ka vuandlalo bya misava hinkwayo.”
5  Kutani Yehovha a rhelela ku ya vona muti ni xihondzo lexi vana va vanhu va xi akeke.
6  Endzhaku ka sweswo Yehovha a ku: “Waswivo! I vanhu van’we naswona hinkwavo va vulavula ririmi rin’we, kutani va sungula ku endla leswi. Phela, sweswi ku hava lexi nga va tsandzaka loko vo anakanya ku xi endla.
7  Tana sweswi! A hi rhelele hi fika hi pfilunganya ririmi ra vona leswaku va nga twisisani loko va vulavula.”
8  Ku suka kwalaho Yehovha a va hangalasela ehenhla ka vuandlalo bya misava hinkwayo, kutani hakatsongo-tsongo va tshika ku aka muti.
9  Hi yona mhaka leyi wu thyiweke vito ra Babele, hikuva Yehovha u pfilunganye kwalaho ririmi ra misava hinkwayo, naswona ku suka kwalaho Yehovha u va hangalasele ehenhla ka vuandlalo bya misava hinkwayo.
10  Lawa i matimu ya Xeme. Xeme a a ri ni malembe ya 100 hi vukhale loko a va tata wa Arifakisada, malembe mambirhi endzhaku ka ndhambi.
11  Endzhaku ka ku va tata wa Arifakisada, Xeme a hambeta a hanya malembe ya 500. Hi nkarhi wolowo a va tata wa vana va majaha ni va vanhwanyana.
12  Arifakisada a hanya malembe ya 35. Kutani a va tata wa Xela.
13  Endzhaku ka ku va tata wa Xela, Arifakisada a hambeta a hanya malembe ya 403. Hi nkarhi wolowo a va tata wa vana va majaha ni va vanhwanyana.
14  Xela a hanya malembe ya 30. Kutani a va tata wa Ebere.
15  Endzhaku ka ku va tata wa Ebere, Xela a hambeta a hanya malembe ya 403. Hi nkarhi wolowo a va tata wa vana va majaha ni va vanhwanyana.
16  Ebere a hanya malembe ya 34. Kutani a va tata wa Faleke.
17  Endzhaku ka ku va tata wa Faleke, Ebere a hambeta a hanya malembe ya 430. Hi nkarhi wolowo a va tata wa vana va majaha ni va vanhwanyana.
18  Faleke a ya emahlweni a hanya malembe ya 30. Kutani a va tata wa Ragawu.
19  Endzhaku ka ku va tata wa Ragawu, Faleke a hambeta a hanya malembe ya 209. Hi nkarhi wolowo a va tata wa vana va majaha ni va vanhwanyana.
20  Ragawu a ya emahlweni a hanya malembe ya 32. Kutani a va tata wa Seruki.
21  Endzhaku ka ku va tata wa Seruki, Ragawu a hambeta a hanya malembe ya 207. Hi nkarhi wolowo a va tata wa vana va majaha ni va vanhwanyana.
22  Seruki a hanya malembe ya 30. Kutani a va tata wa Nakori.
23  Endzhaku ka ku va tata wa Nakori, Seruki a hambeta a hanya malembe ya 200. Hi nkarhi wolowo a va tata wa vana va majaha ni va vanhwanyana.
24  Nakori a hanya malembe ya 29. Kutani a va tata wa Tera.
25  Endzhaku ka ku va tata wa Tera, Nakori a hambeta a hanya malembe ya 119. Hi nkarhi wolowo a va tata wa vana va majaha ni va vanhwanyana.
26  Tera a hanya malembe ya 70. Kutani a va tata wa Abrama na Nakori na Harani.
27  Lawa i matimu ya Tera. Tera a va tata wa Abrama, wa Nakori na Harani; Harani a va tata wa Lota.
28  Endzhakunyana Harani a fa etikweni leri a velekeriweke eka rona loko a ri swin’we na Tera tata wakwe, eUra tiko ra Vakalidiya.
29  Kutani Abrama na Nakori va teka vasati. Vito ra nsati wa Abrama a ku ri Sarayi, kasi vito ra nsati wa Nakori a ku ri Milka, n’wana wa Harani, tata wa Milka ni tata wa Yisika.
30  Kambe Sarayi a hambeta a va mhika; a nga vanga na n’wana.
31  Endzhaku ka sweswo Tera a teka Abrama n’wana wakwe na Lota, n’wana wa Harani ntukulu wakwe, na Sarayi nhlomi yakwe, nsati wa Abrama n’wana wakwe, kutani va suka na yena eUra tiko ra Vakalidiya va ya etikweni ra Kanana. Hi ku famba ka nkarhi va fika eHarani va tshama kona.
32  Masiku ya Tera a ma ri malembe ya 205. Kutani Tera a fela eHarani.
49  Endzhaku ka nkarhi Yakobe a vitana vana vakwe a ku: “Hlengeletanani leswaku ndzi ta mi byela leswi nga ta mi humelela exiphen’wini xo hetelela xa masiku.
2  Hlengeletanani mi yingisa, n’wina vana va Yakobe, ina, yingisani Israyele tata wa n’wina.
3  “Ruveni, u mativula ya mina, u matimba ya mina ni masungulo ya matimba ya mina ya ku tswala, ku xiximeka hi xindzhuti ni ku xiximeka hi ntamu.
4  Hi ntshunxeko lowu hundzeletiweke ku fana ni mati, u nga vi la tlakukeke, hikuva u tlhandlukele esangwini ra tata wa wena. Hi nkarhi wolowo u nyamise xilawu xa mina. U tlhandlukele eka xona!
5  “Simiyoni na Levhi i vamakwavo. Matlhari ya vona ya ku dlaya i switirho swa madzolonga.
6  Wena moya-xiviri wanga, u nga ti entlaweni wa vona lowukulu. Wena mintlhaveko yanga, u nga tihlanganisi ni nhlengeletano ya vona, hikuva hi ku hlundzuka ka vona va dlaye vanhu, naswona hi tihanyi ta vona va tseme misiha ya tinkunzi.
7  A ku rhukaniwe ku hlundzuka ka vona hikuva ku ni tihanyi, ni vukarhi bya vona hikuva byi va endlisa nsele. Ndzi ta va susa eka Yakobe ndzi va hangalasa eIsrayele.
8  “Loko ku ri wena Yuda, vamakwenu va ta ku dzunisa. Voko ra wena ri ta va enhan’wini ya valala va wena. Vana va tata wa wena va ta tiwisela eka wena.
9  Yuda i n’wana wa nghala. N’wananga, kunene u ta tlhandluka u suka eka lexi u xi hlaseleke. A pavalala a tiolola ku fana ni nghala, naswona ku fana ni nghala, xana i mani la nga n’wi pfuxaka?
10  Nhonga ya vuhosi a yi nge hambukisiwi eka Yuda hambi ku ri nhonga ya ndhuna emilengeni yakwe, kukondza ku fika Xilo; naswona vanhu va ta yingisa yena.
11  U ta tsimba mbhongolo yakwe emurhini wa vhinya ni vana va mbhongolo yakwe ya ntswele emurhini wo hlawuleka wa vhinya, hakunene u ta hlantswa swiambalo swakwe evhinyweni ni tinguvu takwe engatini ya madiriva.
12  Mahlo yakwe ma tshwukile hikwalaho ka vhinyo naswona meno yakwe ma basile hikwalaho ka ntswamba.
13  “Zebuloni u ta tshama eribuweni ra lwandle, u ta va eribuweni laha swikepe swi yimisiwaka kona hi nsoma; tlhelo ra yena ra le kule ri ta va etlhelo ra Sidoni.
14  “Isakara i mbhongolo ya marhambu yo tiyela, leyi etlelaka exikarhi ka minkwama yimbirhi yo hakarha enhlaneni.
15  Yena u ta vona leswaku ndhawu yo wisela eka yona i yinene nileswaku tiko ri sasekile; u ta yisa katla rakwe ehansi leswaku a rhwala mindzhwalo naswona u ta endla ntirho wa vuhlonga wo sindzisiwa.
16  “Dani u ta avanyisa vanhu vakwe a ri un’wana wa tinyimba ta Israyele.
17  Dani a a ve nyoka leyi nga etlhelo ka gondzo, nyoka leyi nga ni timhondzo etlhelo ka ndlela, leyi lumaka swirhendze swa hanci kutani mukhandziyi wa yona a wa hi xindzhaku.
18  Oho Yehovha, hakunene ndzi ta rindzela ku ponisiwa ka wena.
19  “Loko ku ri Gadi, vuthu ra vaphangi ri ta n’wi hlasela hi xitshuketa, kambe yena u ta hlasela va le ndzhaku hi xitshuketa.
20  “Xinkwa lexi nga ta huma eka Axere xi ta va lexi noneke, u ta humesa switshongo swa hosi.
21  “Neftali i mhunti yo lala. U humesa marito yo xonga.
22  “Xihluke xa murhi lowu vekaka mihandzu, Yosefa i xihluke xa murhi lowu vekaka mihandzu ekusuhi ni nseledyana, lowu khandziyisaka marhavi ya wona ehenhla ka rirhangu.
23  Kambe vacopi va tshamela ku n’wi karhata ni ku n’wi copa, va tshamela ku n’wi venga.
24  Kambe vurha bya yena a byi tshama endhawini leyi tshamaka yi ri kona, naswona ntamu wa mavoko yakwe a wu pfumelelana ni swiyimo. Emavokweni ya lowa matimba wa Yakobe, hi laha murisi a humaka kona, ribye ra Israyele.
25  U huma eka Xikwembu xa tata wa wena, naswona u ta ku pfuna; u ni Lowa Matimba Hinkwawo, kutani u ta ku katekisa hi minkateko ya matilo lama nge henhla, hi minkateko ya xidziva xa mati lama nga ehansi-hansi, hi minkateko ya mavele ni ya mbeleko.
26  Entiyisweni mikateko ya tata wa wena yi ta va leyi tlakukeke eka mikateko ya tintshava leti tshamaka hi masiku, ni le ka xin’wetsin’wetsi xa xitsunga lexi tshamaka hilaha ku nga riki na makumu. Swi ta tshama enhlokweni ya Yosefa ni le thavathaveni ya loyi a hlawuriweke eka vamakwavo.
27  “Benjamini u ta tshamela ku handzula ku fana ni mhisi. Nimixo u ta dya xiharhi lexi khomiweke kutani nimadyambu u ta ava leswi phangiweke.”
28  Leti hinkwato i tinyimba ta 12 ta Israyele, hi swona leswi tata wa vona a va byeleke swona loko a va katekisa. U katekise un’wana ni un’wana hi ku ya hi nkateko wakwe.
29  Endzhaku ka sweswo a va lerisa a ku eka vona: “Ndzi vekiwa eka varikwerhu. Ndzi lahleni ni vatata wa mina ebakweni leri nga ensin’wini ya Efroni lowa Muheti,
30  ebakweni leri nga ensin’wini ya Makapela, lowu nga emahlweni ka Mamre etikweni ra Kanana, nsimu leyi Abrahama a yi xaveke eka Efroni lowa Muheti leswaku yi va xilahlo.
31  Abrahama na Sara nsati wakwe va va lahle kwalaho. Isaka na Raveka nsati wakwe va va lahle kwalaho, na Leya ndzi n’wi lahle kwalaho.
32  Nsimu leyi xaviweke ni bako leri nga eka yona a swi ri swa vana va Heti.”
33  Hikwalaho Yakobe a heta ku lerisa vana vakwe. Kutani a veka milenge yakwe esangwini, a timeka, hiloko a vekiwa eka varikwavo.
8  Endzhaku ka sweswo Xikwembu xi tsundzuka Nowa ni xivandzana xin’wana ni xin’wana ni xifuwo xin’wana ni xin’wana lexi a xi ri na yena engalaveni, Xikwembu xi endla leswaku mheho yi hunga ehenhla ka misava, kutani mati ma sungula ku hunguteka.
2  Swihlovo swa xidziva xa mati ni tinyangwa ta ndhambi ya matilo swi pfariwa, hiloko maboboma ya mpfula ma siveriwa.
3  Mati ma sungula ku vohla emisaveni, ma vohla hakatsongo-tsongo; naswona loko ku hele masiku ya 150, mati a ma hungutekile.
4  Hi n’hweti ya vunkombo, hi siku ra vu-17 ra n’hweti, ngalava yi yima ehenhla ka tintshava ta Ararati.
5  Mati ma ya emahlweni ma hunguteka hakatsongo-tsongo kukondza ku va n’hweti ya vukhume. Hi n’hweti ya vukhume, hi siku ro sungula ra n’hweti, tinhlohlori ta tintshava ti humelela.
6  Kuteloko ku hele masiku ya 40, Nowa a pfula fasitere ra ngalava leri a a ri endlile.
7  Endzhaku ka sweswo a rhumela wukuwuku ehandle, kutani ri hahela ehandle, ri famba ri tlhela ri vuya, ku fikela loko mati ma phya emisaveni.
8  Endzhakunyana a rhumela tuva ku ya vona loko mati ma hungutekile ehenhla ka vuandlalo bya misava.
9  Tuva a ri kumanga ndhawu yo kandziya hi ricondzo ra rona leswaku ri wisa eka yona, kutani ri tlhelela ka yena engalaveni hikuva mati a ma ha ri ehenhla ka vuandlalo bya misava hinkwayo. Hiloko a humesa voko a ri teka a ri nghenisa laha a a ri kona endzeni ka ngalava.
10  Kutani a rindza masiku man’wana ya nkombo, a tlhela a rhumela tuva nakambe ehandle ka ngalava.
11  Endzhakunyana tuva ri ta eka yena hi nkarhi wa madyambu, kutani waswivo, enon’wini wa rona a ku ri ni tluka ra mutlhwari leri a ra ha ku khiwa, hikwalaho Nowa a swi tiva leswaku mati ma hungutekile ehenhla ka misava.
12  A ya emahlweni a rindza masiku man’wana ya nkombo. Kutani a rhumela tuva, kambe a ra ha tlhelelanga eka yena.
13  Kutani hi lembe ra vu-601, hi n’hweti yo sungula, hi siku ro sungula ra n’hweti, mati ma phya ehenhla ka misava; Nowa a susa lwangu ra ngalava a languta, kutani vuandlalo bya misava a byi omile.
14  Hi n’hweti ya vumbirhi, hi siku ra vu-27 ra n’hweti, misava a yi omile.
15  Kutani Xikwembu xi vulavula na Nowa xi ku:
16  “Huma engalaveni, wena ni nsati wa wena ni vana va wena ni vasati va vana va wena lava u nga na vona.
17  Xivumbiwa xin’wana ni xin’wana lexi hanyaka lexi u nga na xona xa muxaka wun’wana ni wun’wana wa nyama, xa swivumbiwa leswi hahaka ni swiharhi leswi famba-fambaka ehenhla ka misava, huma na swona, hikuva swi fanele ku tata misava, swi tswalana swi andza emisaveni.”
18  Hiloko Nowa a huma, ni vana vakwe ni nsati wakwe ni vasati va vana vakwe, na vona va huma na yena.
19  Xivumbiwa xin’wana ni xin’wana lexi hanyaka, xiharhi xin’wana ni xin’wana lexi famba-fambaka, ni xivumbiwa xin’wana ni xin’wana lexi hahaka, hinkwaswo leswi famba-fambaka ehenhla ka misava, swi huma engalaveni hi ku ya hi mindyangu ya swona.
20  Kutani Nowa a akela Yehovha alitari naswona a teka swin’wana swa swiharhi eka leswi baseke ni le ka swivumbiwa leswi hahaka leswi baseke, a humesa gandzelo ro hisiwa ealitarini.
21  Yehovha a nun’hwetela nun’hwelo lowunene, kutani Yehovha a ku embilwini yakwe: “A ndzi nge he tlheli ndzi rhukana misava hikwalaho ka munhu, hikuva mboyamelo wa mbilu ya munhu wu bihile ku sukela evuntshweni byakwe; naswona a ndzi nge he tlheli ndzi twisa xilo xin’wana ni xin’wana lexi hanyaka ku vava hilaha ndzi endleke hakona.
22  Hi masiku hinkwawo ya misava, ku byariwa ka timbewu ni ku tshovela, ku titimela ni ku hisa, ximumu ni xixika, nhlikanhi ni vusiku, a swi nge pfumaleki.”
30  Loko Rahele a vona leswaku a nga n’wi tswalelanga Yakobe vana, Rahele a va ni vukwele eka makwavo wa xisati, a ku eka Yakobe: “Ndzi nyike vana, loko swi nga ri tano ndzi ta va wansati loyi a feke.”
2  Hiloko Yakobe a hlundzukela Rahele swinene, a ku: “Xana ndzi le matshan’weni ya Xikwembu lexi ku tsoneke mbhandzu wa khwiri?”
3  Kutani yena a ku: “Hi loyi Biliha hlonga ra mina ra xisati. Tivana na yena leswaku a ta velekela ematsolweni ya mina, leswaku na mina ndzi ta kuma vana eka yena.”
4  Hiloko a n’wi nyika Biliha nandza wakwe wa xisati a va nsati wakwe, kutani Yakobe a tivana na yena.
5  Biliha a tika kutani hi ku famba ka nkarhi a tswalela Yakobe n’wana.
6  Kutani Rahele a ku: “Xikwembu xi ve muavanyisi wa mina naswona xi yingise rito ra mina, xi ndzi nyika n’wana.” Hi yona mhaka leyi a nga n’wi thya vito ra Dani.
7  Biliha nandza wa Rahele a tika nakambe, hi ku famba ka nkarhi a tswalela Yakobe n’wana wa vumbirhi.
8  Kutani Rahele a ku: “Ndzi lwe nyimpi yo nonon’hwa ni makwerhu. Ndzi tlhele ndzi hlula!” Kutani a n’wi thya vito ra Neftali.
9  Loko Leya a vona leswaku a nga ha veleki, a teka Zilpa nandza wakwe wa xisati a n’wi nyika Yakobe a va nsati wakwe.
10  Hi ku famba ka nkarhi Zilpa nandza wa Leya a tswalela Yakobe n’wana.
11  Kutani Leya a ku: “I nkateko lowukulu!” Kutani a n’wi thya vito ra Gadi.
12  Endzhaku ka sweswo, Zilpa nandza wa Leya a tswalela Yakobe n’wana wa vumbirhi.
13  Kutani Leya a ku: “Ndzi tsakile hakunene! Hikuva kunene vaxisati va ta ndzi vula loyi a tsakeke.” Kutani a n’wi thya vito ra Axere.
14  Hiloko Ruveni a rhendzeleka hi nkarhi wa ku tshovela koroni, kutani a kuma timandrake emasin’wini. A ti tisa eka Leya mana wakwe. Rahele a ku eka Leya: “Ndzi kombela u ndzi nyika tin’wana ta timandrake ta n’wana wa wena.”
15  Hiloko a ku eka yena: “Xana i mhaka yitsongo leswi u nga ndzi tekela nuna wa mina, kasi sweswi u ndzi tekela ni timandrake ta n’wana wa mina?” Kutani Rahele a ku: “Hikwalaho ka sweswo u ta etlela na wena vusiku bya namuntlha leswaku ndzi kuma timandrake ta n’wana wa wena.”
16  Loko Yakobe a vuya hi le masin’wini nimadyambu, Leya a huma a ya n’wi hlanganisa kutani a ku: “U ta etlela na mina, hikuva ndzi ku thole hi ku kongoma hi timandrake ta n’wana wa mina.” Hikwalaho a etlela na yena vusiku byebyo.
17  Xikwembu xi twa xi tlhela xi hlamula Leya, kutani a tika naswona hi ku famba ka nkarhi a tswalela Yakobe n’wana wa vuntlhanu.
18  Kutani Leya a ku: “Xikwembu xi ndzi nyike hakelo ya ku thola ka mina, hikuva ndzi teke nuna wa mina ndzi n’wi nyika nandza wa mina wa xisati.” Kutani a n’wi thya vito ra Isakara.
19  Leya a tlhela a tika nakambe, hi ku famba ka nkarhi a tswalela Yakobe n’wana wa vutsevu.
20  Kutani Leya a ku: “Xikwembu xi ndzi averile, ina, xi ndzi avele xiavelo lexinene. Eku heteleleni nuna wa mina u ta ndzi tsakela, hikuva ndzi n’wi tswalele vana va tsevu.” Kutani a n’wi thya vito ra Zebuloni.
21  Endzhaku ka sweswo a tswala n’wana wa nhwanyana kutani a n’wi thya vito ra Dina.
22  Eku heteleleni Xikwembu xi tsundzuka Rahele, Xikwembu xi n’wi twa xi tlhela xi n’wi hlamula hi ku pfula mbeleko wa yena.
23  A tika a veleka n’wana. Kutani a ku: “Xikwembu xi suse ndzhukano wa mina!”
24  Kutani a n’wi thya vito ra Yosefa, a ku: “Yehovha u ndzi nyika n’wana un’wana.”
25  Endzhaku ka loko Rahele a veleke Yosefa, hi ku hatlisa Yakobe a ku eka Labani: “Ndzi fambise leswaku ndzi ya endhawini ya ka hina ni le tikweni ra ka hina.
26  Ndzi nyike vasati va mina ni vana va mina lava ndzi va tirheleke leswaku ndzi famba; hikuva wena hi wexe u tiva ntirho lowu ndzi ku endleleke wona.”
27  Kutani Labani a ku eka yena: “Loko sweswi ndzi kume ku tsakeriwa ematihlweni ya wena,—ndzi hlahluvile, ndzi kuma leswaku Yehovha wa ndzi katekisa hikwalaho ka wena.”
28  Kutani a engeta a ku: “Ndzi byele hakelo ya wena ndzi ta ku nyika yona.”
29  Kutani a ku eka yena: “Wena u fanele ku tiva ndlela leyi ndzi ku tirheleke ha yona ni ndlela leyi swi fambeke ha yona hi ntlhambi wa wena loko wu ri na mina;
30  entiyisweni a wu ri wutsongo loko ndzi nga si fika, kutani wu engeteleke wu va wunyingi, hikuva Yehovha u ku katekisile ku sukela ndzi fikile. Xana va yindlu ya mina ndzi ta va endlela rini swo karhi?”
31  Kutani a ku: “Xana ndzi ta ku nyika yini?” Yakobe a ya emahlweni a ku: “U nga ndzi nyiki nchumu!  Loko wo ndzi endlela leswi, ndzi ta ya emahlweni ni ku risa ntlhambi wa wena. Ndzi ta hambeta ndzi wu rindza.
32  Ndzi ta hundza exikarhi ka ntlhambi wa wena hinkwawo namuntlha. U vekela etlhelo nyimpfu yin’wana ni yin’wana ya muvala ni ya mavalavala, ni nyimpfu yin’wana ni yin’wana ya muvala wa buraweni exikarhi ka makhuna lamatsongo ni timbuti hinkwato ta matswele ta muvala ni ta mavalavala. Yoleyo yi ta va hakelo ya mina.
33  Ku endla ka mina leswinene ku ta ndzi hlamulela esikwini rihi ni rihi leri taka loko u ta languta hakelo ya mina; yin’wana ni yin’wana leyi u nga ta yi kuma yi nga ri na muvala ni mavalavala eka timbuti ni ya buraweni exikarhi ka makhuna lamatsongo yi ta va yi yiviwile loko yi ri na mina.”
34  Hiloko Labani a ku: “Waswivo, sweswo swi lulamile! A swi endleke hi ku ya hi rito ra wena.”
35  Kutani hi siku rero a vekela etlhelo swiphongo swa mikhwalalati ni swa muvala ni timbuti hinkwato ta mavalavala ni ta muvala, yin’wana ni yin’wana leyi a yi ri ni ko basa ni yin’wana ni yin’wana leyi a yi ri ya buraweni exikarhi ka makhuna lamatsongo, kambe a ti nyiketa emavokweni ya vana vakwe.
36  Endzhaku ka sweswo a veka mpfhuka wa riendzo ra masiku manharhu exikarhi ka yena na Yakobe, Yakobe a a risa ntlhambi lowu seleke wa Labani.
37  Kutani Yakobe a teka tinhonga leta ha tsakamaka ta nsihani ni ta murhi wa almondi ni ta murhi wa puleyini leswaku a ta ti tirhisa, a ti vandla minkhwati yo basa hi ku vandla swivati swo basa leswi a swi ri ehenhla ka tinhonga.
38  A hetelela hi ku veka tinhonga leti a ti vandleke emahlweni ka ntlhambi, eswitsengeleni endzeni ka mati lawa a ma nwiwa hi mintlhambi, leswaku ti ta navelana emahlweni ka tinhonga loko ti ta nwa mati.
39  Hikwalaho mintlhambi a yi navelana emahlweni ka tinhonga, kutani mintlhambi a yi tswala vana va mikhwalalati ni mavalavala ni va muvala.
40  Yakobe a hambanisa makhuna lamatsongo kutani a hundzuluxela swikandza swa mintlhambi eka leti ti nga ni mikhwalalati ni hinkwato ta buraweni leti nga entlhambini wa Labani. A veka ntlhambi wakwe wu ri woxe, a nga wu vekanga ni mintlhambi ya Labani.
41  Minkarhi hinkwayo loko mintlhambi leyi tiyeke yi navelana, Yakobe a a veka tinhonga eswitsengeleni emahlweni ka mintlhambi, leswaku yi navelana hikwalaho ka tinhonga leti.
42  Kambe a a nga ti veki kwalaho loko mintlhambi yi tikomba yi nga ri na matimba. Kutani minkarhi hinkwayo leti nga riki na matimba a ti ri ta Labani, kambe leti tiyeke ti ri ta Yakobe.
43  Munhu loyi a andza swinene, kutani a va ni mintlhambi leyikulu ni malandza ya xisati ni ya xinuna ni tikamela ni timbhongolo.
16  Sarayi nsati wa Abrama a nga n’wi tswalelanga vana; kambe a a ri ni nandza wa xisati wa Muegipta, vito rakwe a ku ri Agara.
2  Hikwalaho Sarayi a ku eka Abrama: “Ndza ku kombela! Yehovha u ndzi sivile leswaku ndzi nga tswali vana. Ndzi kombela u tivana ni nandza wa mina wa xisati. Kumbexana ndzi nga kuma vana eka yena.” Kutani Abrama a yingisa rito ra Sarayi.
3  Eku heleni ka malembe ya khume ya ku hanya ka Abrama etikweni ra Kanana, Sarayi nsati wa Abrama a teka Agara nandza wakwe wa xisati wa Muegipta, a n’wi nyika Abrama nuna wa yena leswaku a va nsati wakwe.
4  Hiloko a tivana na Agara, kutani a tika. Loko a lemuke leswaku u tikile, a sungula ku langutela n’wini wakwe wa xisati ehansi.
5  Hiloko Sarayi a ku eka Abrama: “Ku vava loku ndzi twisiweke kona a ku ve ehenhla ka wena. Mina ndzi nyikete nandza wa mina wa xisati exifuveni xa wena, loko a lemuka leswaku u tikile, u sungule ku ndzi langutela ehansi. Onge Yehovha a nga avanyisa exikarhi ka mina na wena.”
6  Kutani Abrama a ku eka Sarayi: “Waswivo! Nandza wa wena wa xisati u le mavokweni ya wena. N’wi endle leswi nga swinene ematihlweni ya wena.” Sarayi a sungula ku n’wi nyumisa kukondza a n’wi baleka.
7  Endzhakunyana ntsumi ya Yehovha yi n’wi kuma enseledyaneni wa mati emananga, nseledyana lowu nga endleleni leyi yaka eXure.
8  Yi ku eka yena: “Agara, nandza wa Sarayi, kahle-kahle u huma kwihi naswona u ya kwihi?” Hiloko a ku: “Kahle-kahle, ndzi baleka Sarayi n’wini wanga.”
9  Ntsumi ya Yehovha yi ya emahlweni yi ku eka yena: “Tlhelela eka n’wini wa wena wa xisati u titsongahata evokweni rakwe.”
10  Kutani ntsumi ya Yehovha yi ku eka yena: “Ndzi ta andzisa mbewu ya wena swinene lerova a yi nge hlayiwi hi vunyingi bya yona.”
11  Ku tlula kwalaho ntsumi ya Yehovha yi engeta yi ku eka yena: “Sweswi u tikile, u ta veleka n’wana kutani u ta n’wi thya vito ra Iximayele; hikuva Yehovha u twe ku xaniseka ka wena.
12  Loko ku ri yena, u ta va mangwa. Voko rakwe ri ta lwa ni munhu un’wana ni un’wana naswona voko ra un’wana ni un’wana ri ta lwa na yena; u ta aka emahlweni ka vamakwavo hinkwavo.”
13  Kutani a vitana vito ra Yehovha loyi a a vulavula na yena, a ku: “U Xikwembu lexi vonaka,” hikuva u te: “Entiyisweni, xana ndzi nga va ndzi vone loyi a ndzi vonaka?”
14  Hi yona mhaka leyi xihlovo xi thyiweke Bera-lahayi-royi. Xona xi le xikarhi ka Kadexi na Berede.
15  Endzhakunyana Agara a tswalela Abrama n’wana, kutani Abrama a thya n’wana wakwe loyi Agara a nga n’wi tswalela yena vito ra Iximayele.
16  Abrama a a ri ni malembe ya 86 hi vukhale loko Agara a n’wi tswalela Iximayele.
35  Endzhaku ka sweswo Xikwembu xi ku eka Yakobe: “Suka u tlhandlukela eBethele u ya tshama kona, kutani u endlela Xikwembu xa ntiyiso alitari kwalaho, lexi nga humelela eka wena loko u baleka Esawu makwenu.”
2  Kutani Yakobe a byela vandyangu wa yena ni hinkwavo lava a va ri na yena a ku: “Susani swikwembu swimbe leswi nga exikarhi ka n’wina mi tibasisa, mi cinca ni minkhancu ya n’wina,
3  a hi sukeni hi tlhandlukela eBethele. Ndzi ta endlela Xikwembu xa ntiyiso alitari kwalaho, lexi xi ndzi hlamuleke hi siku ra maxangu hikuva xi ve na mina endleleni leyi ndzi yi fambeke.”
4  Kutani va nyika Yakobe hinkwaswo swikwembu swimbe leswi a swi ri emavokweni ya vona ni swingwavila leswi a swi ri etindleveni ta vona, Yakobe a swi fihla ehansi ka murhi lowukulu lowu a wu ri ekusuhi na Xikeme.
5  Endzhaku ka sweswo va suka va famba, ku chava loku humaka eka Xikwembu ku va ehenhla ka miti leyi a yi va rhendzerile, kutani a va va hlongorisanga vana va Yakobe.
6  Eku heteleleni Yakobe a fika eLuzi, lowu nga etikweni ra Kanana, leswi vulaka Bethele, yena ni vanhu hinkwavo lava a va ri na yena.
7  Kutani a aka alitari kwalaho naswona a thya ndhawu yoleyo Eli-bethele, hikuva kwalaho Xikwembu xa ntiyiso xi tikombise eka yena hi nkarhi lowu a a baleka makwavo.
8  Endzhakunyana Debora xitirhi xa xisati xa Raveka, a fa kutani a lahliwa emakumu ka Bethele, ehansi ka murhi lowukulu ngopfu. Hikwalaho a thya ndhawu yoleyo vito ra Aloni-bakuti.
9  Kutani Xikwembu xi humelela eka Yakobe nakambe loko a vuya ePadani-aramu, xi n’wi katekisa.
10  Xikwembu xi ya emahlweni xi ku eka yena: “Vito ra wena u Yakobe. U nge he vitaniwi Yakobe, kambe vito ra wena u ta vitaniwa Israyele.” Kutani xi sungula ku n’wi vitana hi vito ra Israyele.
11  Ku tlula kwalaho, Xikwembu xi ku eka yena: “Ndzi Xikwembu xa Matimba Hinkwawo. Tswala u tala. Ku ta huma matiko ni nhlengeletano ya matiko eka wena, ni tihosi ti ta huma emasengeni ya wena.
12  Loko ku ri tiko leri ndzi nga ri nyika Abrahama na Isaka, ndzi ta ku nyika rona, ni mbewu ya wena leyi nga ta ta endzhaku ka wena ndzi ta yi nyika tiko leri.”
13  Endzhaku ka sweswo Xikwembu xi tlhandlukela ehenhla xi suka endhawini leyi xi vulavuleke na yena eka yona.
14  Hikwalaho Yakobe a yimisa phuphu endhawini leyi a vulavuleke na xona a ri eka yona, phuphu ya ribye, kutani a chela gandzelo ra swakunwa ehenhla ka yona a tlhela a chela mafurha ehenhla ka yona.
15  Yakobe a ya emahlweni a thya ndhawu leyi a vulavuleke ni Xikwembu a ri eka yona vito ra Bethele.
16  Kutani va suka eBethele. Loko va ha ri ekulenyana ni ku fika aEfurata, Rahele a veleka, naswona a swi n’wi nonon’hwela ku veleka.
17  Loko swa ha n’wi nonon’hwela ku veleka, sungukati yi ku eka yena: “U nga chavi hikuva ni loyi n’wana u ta va na yena.”
18  Vuyelo byi va leswaku loko moya-xiviri wa yena wu huma (hikuva u file) a n’wi thya vito ra Beni-oni, kambe tata wa yena a n’wi thya Benjamini.
19  Hiloko Rahele a fa kutani a lahliwa endleleni leyi yaka aEfurata, leswi vulaka, Betlehema.
20  Hikwalaho Yakobe a yimisa phuphu ehenhla ka sirha ra yena. Leyi i phuphu ya sirha ra Rahele ku ta fika esikwini leri.
21  Endzhaku ka sweswo Israyele a suka a ya dzima ntsonga wa yena hi tlhelo rin’wana ra xihondzo xa Edere.
22  Loko Israyele a ake etikweni rero, Ruveni a etlela na Biliha nsati lontsongo wa tata wakwe, kutani Israyele a swi twa. Vana va Yakobe a va ri 12.
23  Vana va Leya a ku ri Ruveni mativula ya Yakobe, na Simiyoni na Levhi na Yuda na Isakara na Zebuloni.
24  Vana va Rahele a ku ri Yosefa na Benjamini.
25  Vana va Biliha nandza wa xisati wa Rahele a ku ri Dani na Neftali.
26  Vana va Zilpa nandza wa xisati wa Leya a ku ri Gadi na Axere. Lava i vana va Yakobe lava a nga velekeriwa vona ePadani-aramu.
27  Eku heteleleni Yakobe a fika eka Isaka tata wa yena eMamre, eKiriyati-aba, leswi vulaka Hebroni, laha Abrahama na yena Isaka va luveleke kona.
28  Masiku ya Isaka ma va malembe ya 180.
29  Endzhaku ka sweswo Isaka a timeka, a fa, kutani a vekiwa eka varikwavo, a dyuhele naswona a enerisekile hi masiku, Esawu na Yakobe vana vakwe va n’wi lahla.
18  Endzhaku ka sweswo Yehovha a humelela eka yena exikarhi ka mirhi leyikulu ya Mamre, loko a ha tshame enyangweni ya ntsonga wakwe hi nkarhi wa ku hisa ka nhlikanhi.
2  Loko a tlakusa mahlo a languta, a vona vavanuna vanharhu va yime ekulenyana na yena. Loko a va vona, a va tsutsumela a suka enyangweni ya ntsonga, a va hlanganisa, a fika a nkhinsama.
3  Kutani a ku: “Yehovha, loko sweswi ndzi kume ku tsakeriwa ematihlweni ya wena, ndzi kombela u nga hundzi eka nandza wa wena.
4  Ndzi kombela ku tisiwa matinyana, mi hlambisiwa milenge. Kutani mi vurhama ehansi ka murhi.
5  Ndzi ta ta ni xipandzwa xa xinkwa mi ta phyuphyisa timbilu ta n’wina. Kutaku loko mi hetile, mi nga hundza, hikuva hi swona leswi endleke leswaku mi hundza hi ndlela leyi eka nandza wa n’wina.” Hiloko va ku: “Hi swona. U nga endla hilaha u vuleke hakona.”
6  Kutani Abrahama a hatlisa a ya eka Sara entsongeni, a ku: “Hatlisa! Teka mimpimo yinharhu ya tiseya ta mapa, u pfuva mbila u endla swinkwa swa swirhendzevutana.”
7  Endzhaku ka sweswo Abrahama a tsutsumela entlhambini a fika a teka xinkunzana lexinene a xi nyika mutirhi, kutani a hatlisa a ya xi lulamisa.
8  Hiloko a teka phehlwa ni ntswamba ni xinkunzana lexi a nga xi lulamisa a swi veka emahlweni ka vona. Kutani yena a yima ekusuhi na vona ehansi ka murhi loko va ri karhi va dya.
9  Kutani va ku eka yena: “Xana u kwihi Sara nsati wa wena?” A hlamula a ku: “U kwala ntsongeni!”
10  A ya emahlweni a ku: “Hakunene ndzi ta tlhelela eka wena lembe leri taka hi wona nkarhi lowu, kutani waswivo, Sara nsati wa wena u ta va ni n’wana.” Sara a a yingise a ri enyangweni ya ntsonga leyi munhu loyi a a yi fularherile.
11  Abrahama na Sara a va dyuharile, va kurile hi malembe. Sara a a yimile ku va ni switlhandla.
12  Hikokwalaho Sara a hlekela endzeni, a ku: “Endzhaku ka loko ndzi hlakarile, ku tlula kwalaho hosi ya mina yi dyuharile, xana ndzi nga kuma ntsako hakunene?”
13  Kutani Yehovha a ku eka Abrahama: “Hikwalaho ka yini Sara a hleka, a ku, ‘Xana ndzi ta veleka hakunene hambileswi ndzi dyuhaleke?’
14  Xana xi kona lexi nga hlulaka Yehovha? Hi nkarhi lowu vekiweke ndzi ta tlhelela eka wena, lembe leri taka hi wona nkarhi lowu, Sara u ta va ni n’wana.”
15  Kambe Sara a landzula, a ku: “A ndzi hlekanga!” Hikuva a a chava. A n’wi hlamula a ku: “E-e, kambe u hlekile.”
16  Endzhakunyana vavanuna lava va suka va yima va kongoma tlhelo ra Sodoma, Abrahama a a famba na vona a va heleketa.
17  Yehovha a ku: “Xana ndzi fihlela Abrahama leswi ndzi nga ta swi endla?
18  Phela, Abrahama u ta va tiko lerikulu ni leri nga ni matimba, naswona matiko hinkwawo ya misava ma ta tikatekisa hikwalaho ka yena.
19  Hikuva ndzi tolovelane na yena leswaku a ta lerisa vana vakwe ni vandyangu wakwe lava nga ta n’wi landzela, leswaku va hlayisa tindlela ta Yehovha, va endla leswi lulameke ni vuavanyisi; leswaku entiyisweni Yehovha a ta tisela Abrahama leswi a swi vuleke malunghana na yena.”
20  Hikwalaho Yehovha a ku: “Xirilo xa ku vilela hi Sodoma na Gomora, ina, xa twakala, ni swidyoho swa vona, ina, swa tika swinene.
21  Hakunene ndzi ta rhelela leswaku ndzi ya vona loko va endla hi ku helela hi ku pfumelelana ni xirilo lexi twakaleke eka mina, loko swi nga ri tano, ndzi ta swi tiva.”
22  Kwalaho vavanuna lava va hundzuluka va khoma ndlela leyi yaka eSodoma; kambe loko ku ri Yehovha a a ha yime emahlweni ka Abrahama.
23  Kutani Abrahama a n’wi tshinelela, a ku: “Xana hakunene u ta kukula wo lulama swin’we ni wo homboloka?
24  A hi nge ku ni vanhu va 50 lava lulameke exikarhi ka muti. Xana u ta va kukula u nga yi rivaleli ndhawu leyi hikwalaho ka vanhu va 50 lava kumekaka endzeni ka yona?
25  A hi swinene hi wena leswaku u endla hi ndlela leyi u dlaya munhu wo lulama swin’we ni wo homboloka lerova swi endleka hilaha ku fanaka hi wo lulama ni wo homboloka! A hi swinene hi wena. Xana Muavanyisi wa misava hinkwayo a nge endli leswi lulameke?”
26  Kutani Yehovha a ku: “Loko eSodoma ndzo kuma vanhu lava lulameke va 50 exikarhi ka muti, ndzi ta rivalela ndhawu hinkwayo hikwalaho ka vona.”
27  Kambe Abrahama a ya emahlweni a hlamula a ku: “Ndza ku kombela, mina ndzi endle xiboho xa ku vulavula na Yehovha, kasi ndzi ntshuri ni nkuma.
28  A hi nge lava va 50 va kayivela hi va ntlhanu. Xana u ta lovisa muti hinkwawo hikwalaho ka lava va ntlhanu?” A ku: “A ndzi nge wu lovisi loko ndzo kuma va ri 45.”
29  A tlhela a vulavula na yena a ku: “A hi nge ku kumeka vanhu va 40.” Yena a ku: “A ndzi nge swi endli hikwalaho ka vanhu va 40.”
30  Kambe a ya emahlweni a ku: “Yehovha, ndza ku kombela, u nga hlundzuki ngopfu, kambe ndzi pfumelele ndzi ya emahlweni ndzi vulavula: A hi nge ku kumeka vanhu va 30.” Yena a ku: “A ndzi nge swi endli loko ndzo kuma va ri 30.”
31  Kambe a ya emahlweni a ku: “Ndza ku kombela, waswivo, mina ndzi titekele lunghelo ra ku vulavula na Yehovha: A hi nge ku kumeka vanhu va 20.” Yena a ku: “A ndzi nge wu lovisi hikwalaho ka vanhu va 20.”
32  Eku heteleleni a ku: “Yehovha, ndza ku kombela u nga hlundzuki ngopfu, kambe ndzi pfumelele ndzi vulavula kan’we ntsena: A hi nge ku kumeka vanhu va khume.” Yena a ku: “A ndzi nge wu lovisi hikwalaho ka vanhu va khume.”
33  Loko Yehovha a hetile ku vulavula na Abrahama a famba, Abrahama a tlhelela endhawini yakwe.
17  Loko Abrama a ri ni malembe ya 99 hi vukhale, Yehovha a humelela eka Abrama, a ku eka yena: “Ndzi Xikwembu xa Matimba Hinkwawo. Famba emahlweni ka mina u tikombisa u ri la pfumalaka xihoxo.
2  Ndzi ta simeka ntwanano exikarhi ka mina na wena, leswaku ndzi ku andzisa ngopfu swinene.”
3  Hiloko Abrama a wela ehansi hi mombo, Xikwembu xi ya emahlweni xi vulavula na yena xi ku:
4  “Loko ku ri mina, waswivo, ndzi endla ntwanano na wena, kunene u ta va tata wa matiko yo tala.
5  Vito ra wena u nge he vitaniwi Abrama, kambe vito ra wena u ta vitaniwa Abrahama, hikuva ndzi ta ku endla tata wa matiko yo tala.
6  Ndzi ta ku andzisa ngopfu swinene, ndzi ku endla u va matiko, ni tihosi ti ta huma eka wena.
7  “Ndzi ta hetisisa ntwanano wa mina lowu nga exikarhi ka mina na wena ni mbewu ya wena leyi nga ta ku landzela, hi ku ya hi switukulwana swa vona eka ntwanano wa hilaha ku nga riki na makumu, leswaku ndzi tikombisa ndzi ri Xikwembu eka wena ni le ka mbewu ya wena leyi nga ta ku landzela.
8  Wena ni mbewu ya wena leyi nga ta ku landzela ndzi ta mi nyika tiko leri mi luveleke eka rona, tiko hinkwaro ra Kanana leswaku mi tshama eka rona hilaha ku nga riki na makumu; ndzi ta tikombisa ndzi ri Xikwembu eka vona.”
9  Xikwembu xi engeta xi ku eka Abrahama: “Loko ku ri wena u ta hlayisa ntwanano wa mina, wena ni mbewu ya wena leyi nga ta ku landzela hi ku ya hi switukulwana swa vona.
10  Lowu i ntwanano wa mina lowu mi nga ta wu hlayisa, exikarhi ka mina na n’wina, ni mbewu ya wena leyi nga ta ku landzela: Waxinuna un’wana ni un’wana exikarhi ka n’wina u fanele ku yimbisiwa.
11  Nyama ya minsuvu ya n’wina yi ta yimbisiwa, xi ta va xikombiso xa ntwanano exikarhi ka mina na n’wina.
12  Waxinuna un’wana ni un’wana exikarhi ka n’wina la nga ni masiku ya nhungu hi vukhale u fanele ku yimbisiwa hi ku ya hi switukulwana swa n’wina, un’wana ni un’wana la velekiweke endlwini ni un’wana ni un’wana la xaviweke hi mali eka munhu un’wana ni un’wana wumbe, la nga riki wa mbewu ya wena.
13  Wanuna un’wana ni un’wana la velekiweke endlwini ya wena ni wanuna un’wana ni un’wana wa wena la xaviweke hi mali, kunene u fanele a yimbisiwa; naswona ntwanano wa mina enyameni ya n’wina wu ta va ntwanano wa hilaha ku nga riki na makumu.
14  Waxinuna la nga yimbangiki, la nga ta ka a nga yimbisi nyama ya nsuvu wakwe, moya-xiviri wolowo wu ta herisiwa eka vanhu va ka vona. U tlule ntwanano wa mina.”
15  Xikwembu xi ya emahlweni xi ku eka Abrahama: “Loko ku ri Sarayi nsati wa wena, u nga ha n’wi vitani hi vito ra Sarayi, hikuva vito rakwe i Sara.
16  Ndzi ta n’wi katekisa ndzi tlhela ndzi ku nyika n’wana hi yena; ndzi ta n’wi katekisa naswona u ta va matiko; tihosi ta matiko ti ta huma eka yena.”
17  Hiloko Abrahama a wela ehansi hi mombo kutani a hleka a vula embilwini yakwe a ku: “Xana wanuna la nga ni malembe ya 100 hi vukhale a nga endla leswaku n’wana a velekiwa, naswona Sara, ina, wansati la nga ni malembe ya 90 hi vukhale a nga veleka?”
18  Endzhaku ka sweswo Abrahama a ku eka Xikwembu xa ntiyiso: “Onge Iximayele a nga hanya emahlweni ka wena!”
19  Hiloko Xikwembu xi ku: “Hakunene Sara nsati wa wena u ta ku tswalela n’wana, u ta n’wi thya vito ra Isaka. Kutani ndzi ta simeka ntwanano wa mina na yena eka mbewu yakwe leyi nga ta n’wi landzela, ntwanano wa hilaha ku nga riki na makumu.
20  Kambe mayelana na Iximayele ndzi ku twile. Waswivo! Ndzi ta n’wi katekisa ndzi n’wi andzisa ngopfu swinene naswona ndzi ta n’wi endla a tala ngopfu swinene. Kunene u ta tswala tindhuna ta 12, kutani ndzi ta n’wi endla tiko lerikulu.
21  Hambiswiritano, ndzi ta simeka ntwanano wa mina na Isaka, loyi Sara a nga ta ku tswalela yena lembe leri tlhandlamaka hi nkarhi lowu vekiweke.”
22  Hiloko Xikwembu xi heta ku vulavula na yena kutani xi suka eka Abrahama.
23  Abrahama a teka Iximayele n’wana wakwe ni vavanuna hinkwavo lava velekiweke endlwini yakwe ni hinkwavo lava xaviweke hi mali yakwe, waxinuna un’wana ni un’wana eka vanhu vandyangu wa Abrahama, a famba a ya yimbisa nyama ya minsuvu ya vona esikwini leri, hilaha Xikwembu xi n’wi byeleke hakona.
24  Abrahama a a ri ni malembe ya 99 hi vukhale loko a yimbisa nyama ya nsuvu wakwe.
25  Iximayele n’wana wakwe a a ri ni malembe ya 13 hi vukhale loko a yimbisa nyama ya nsuvu wakwe.
26  Esikwini rero Abrahama a yimbisiwa, swin’we na Iximayele n’wana wakwe.
27  Vavanuna hinkwavo vandyangu wakwe, un’wana ni un’wana la velekiweke endlwini ni un’wana ni un’wana la xaviweke hi mali eka munhu wumbe, va yimbisiwa na yena.
50  Kutani Yosefa a wela exikandzeni xa tata wakwe a rilela ehenhla ka yena naswona a n’wi ntswontswa.
2  Endzhaku ka sweswo Yosefa a lerisa malandza yakwe, tin’anga, leswaku va tota tata wakwe hi mafurha yo sivela ku onhaka. Kutani tin’anga ti tota Israyele hi mafurha yo sivela ku onhaka,
3  ti n’wi tote masiku lama heleleke ya 40 hikuva a ti tolovele ku heta masiku yo tarisa xisweswo ti tota mafurha yo sivela ku onhaka, Vaegipta va n’wi rila masiku ya 70.
4  Eku heteleleni masiku ya ku n’wi rila ma hundza, kutani Yosefa a vulavula ni vandyangu wa Faro a ku: “Loko sweswi ndzi kume ku tsakeriwa ematihlweni ya n’wina, ndzi kombela mi vula Faro a yingisile mi ku,
5  ‘Tatana u ndzi hlambanyisile a ku: “Waswivo! Ndza fa. U ta ndzi lahla exilahlweni lexi ndzi ticeleleke xona etikweni ra Kanana.” Sweswi ndzi kombela u ndzi pfumelela ndzi famba ndzi ya lahla tatana, endzhaku ka sweswo ndzi ta vuya.’”
6  Hikwalaho Faro a ku: “Tlhandluka u ya lahla tata wa wena hilaha a ku hlambanyiseke hakona.”
7  Kutani Yosefa a famba a ya lahla tata wakwe, malandza hinkwawo ya Faro ma famba na yena, vavanuna lavakulu vandyangu wa yena ni vavanuna hinkwavo lavakulu va tiko ra Egipta,
8  ni hinkwavo vandyangu wa Yosefa ni vamakwavo ni vandyangu wa tata wakwe. Etikweni ra Goxeni va siye ntsena vana va vona lavatsongo ni mitlhambi ya vona ni swifuwo swa vona.
9  Naswona kwalaho u tlhandluke ni makalichi ni vagadi va tihanci, a ku ri ntlawa lowukulu ngopfu.
10  Kutani va fika exivuyeni xa Atadi, lexi nga endhawini ya Yordani, kwalaho va kalakala ngopfu swinene, a ya emahlweni ni mukhuva wa ku rilela tata wakwe masiku ya nkombo.
11  Vaaki va tiko, Vakanana, va vona mukhuva wa ku rila exivuyeni xa Atadi, va huwelela va ku: “Lexi i xirilo lexikulu ngopfu xa Vaegipta!” Hikokwalaho vito ra xona ri thyiwe Avele-mizrayimi, lexi nga endhawini ya Yordani.
12  Vana va yena va endla hilaha a va leriseke hakona.
13  Kutani vana va yena va n’wi rhwala va n’wi yisa etikweni ra Kanana va ya n’wi lahla ebakweni ra nsimu ya Makapela, nsimu leyi Abrahama a yi xaveke eka Efroni lowa Muheti leswaku yi ta va xilahlo, leyi nga emahlweni ka Mamre.
14  Endzhaku ka sweswo Yosefa a tlhelela aEgipta, endzhaku ka loko a lahle tata wakwe, yena ni vamakwavo ni hinkwavo lava a va tlhandluke na yena ku ya lahla tata wakwe.
15  Loko vamakwavo wa Yosefa va vona leswaku tata wa vona u file, va ku: “Swi nga ha endleka Yosefa wa ha hi venga naswona u ta tiyiseka leswaku a tlherisela vubihi hinkwabyo lebyi hi n’wi endleke byona.”
16  Kutani va lerisa Yosefa hi marito lawa va ku: “Tata wa wena u humese xileriso lexi a nga si fa, a ku,
17  ‘Mi ta byela Yosefa mi ku: “Ndzi kombela leswaku u rivalela vamakwenu xidyoho xa vona lexi va ku endleke vubihi ha xona.”’ Sweswi ndzi kombela u rivalela malandza ya Xikwembu xa tata wa wena xidyoho xa wona.” Yosefa a rila loko va vulavula na yena.
18  Endzhaku ka sweswo vamakwavo na vona va ta va wela emahlweni ka yena va ku: “Sweswi hi fana ni mahlonga eka wena!”
19  Kutani Yosefa a ku eka vona: “Mi nga chavi, xana ndzi le matshan’weni ya Xikwembu?
20  Loko ku ri n’wina a mi ndzi anakanyele swo biha. Xikwembu a xi ndzi anakanyele vunene hi xikongomelo xa ku endla hilaha xi endleke hakona namuntlha leswaku ku londzovotiwa vanhu vo tala va hanya.
21  Kutani sweswi mi nga chavi. Mina ndzi ta hambeta ndzi mi nyika swakudya ni vana va n’wina lavatsongo.” Hikwalaho a va chavelela naswona a vulavula na vona hi ndlela yo va tiyisa.
22  Yosefa a hambeta a tshama aEgipta, yena ni yindlu ya tata wakwe; Yosefa a hanya malembe ya 110.
23  Yosefa a hanya kukondza a vona vana va Efrayimi va xitukulwana xa vunharhu, ni vana va Makiri, n’wana wa Manase. Va velekiwe ematsolweni ya Yosefa.
24  Hi ku famba ka nkarhi Yosefa a byela vamakwavo a ku: “Ndza fa; kambe hakunene Xikwembu xi ta tisa nyingiso wa xona eka n’wina, hakunene xi ta mi humesa etikweni leri, xi mi yisa etikweni leri xi ri fungheleke Abrahama na Isaka na Yakobe.”
25  Hikwalaho Yosefa a endla leswaku vana va Israyele va hlambanya va ku: “Kunene Xikwembu xi ta hundzuluxela nyingiso wa xona eka n’wina. Hikwalaho mi fanele mi teka marhambu ya mina mi wa humesa laha.”
26  Endzhaku ka sweswo Yosefa a fa a ri ni malembe ya 110; kutani va n’wi tota hi mafurha yo sivela ku onhaka, va n’wi veka ebokisini ro lahla vafi aEgipta.
9  Xikwembu xi katekisa Nowa ni vana vakwe xi ku eka vona: “Tswalanani mi andza mi tata misava.
2  Xivumbiwa xin’wana ni xin’wana lexi hanyaka emisaveni ni xivumbiwa xin’wana ni xin’wana lexi hahaka xa matilo, ni hinkwaswo leswi famba-fambaka emisaveni, ni tinhlampfi hinkwato ta lwandle, swi ta hambeta swi chava ni ku tshuka hikwalaho ka n’wina. Sweswi swi nyiketiwe emavokweni ya n’wina.
3  Xiharhi xin’wana ni xin’wana lexi famba-fambaka lexi hanyaka xi ta va swakudya swa n’wina. Hilaha ku fanaka ni hi swimila swa rihlaza, hinkwaswo ka swona ndzi mi nyika swona.
4  Ntsena nyama leyi nga ni moya-xiviri wa yona—ngati ya yona—​mi nga tshuki mi yi dya.
5  Tlhandlakambirhi, ngati ya mimoya-xiviri ya n’wina ndzi ta yi lava. Ndzi ta yi lava evokweni ra xivumbiwa xin’wana ni xin’wana lexi hanyaka; ni le vokweni ra munhu, evokweni ra un’wana ni un’wana loyi a nga makwavo, ndzi ta lava moya-xiviri wa munhu.
6  Un’wana ni un’wana la halataka ngati ya munhu, ngati yakwe yi ta halatiwa hi munhu, hikuva Xikwembu xi endle munhu hi xifaniso xa xona.
7  Loko ku ri n’wina, tswalanani mi andza, endlani leswaku misava yi tala swinene hi n’wina naswona mi andza eka yona.”
8  Xikwembu xi ya emahlweni xi byela Nowa ni vana vakwe lava a nga na vona xi ku:
9  “Loko ku ri mina, ndzi simeka ntwanano wa mina na n’wina ni vana va n’wina lava nga ta va kona endzhaku ka n’wina,
10  ni moya-xiviri wun’wana ni wun’wana lowu hanyaka lowu nga na n’wina, wa tinyenyana, wa swifuwo ni wa swivumbiwa hinkwaswo leswi hanyaka swa misava leswi nga na n’wina, ku sukela eka hinkwaswo leswi humaka engalaveni ku ya eka xivumbiwa xin’wana ni xin’wana lexi hanyaka xa misava.
11  Ina, ndzi simeka ntwanano wa mina na n’wina: Nyama hinkwayo a yi nge he lovisiwi hi mati ya ndhambi, nakambe a ku nge he vi na ndhambi leyi nga ta lovisa misava.”
12  Kutani Xikwembu xi engeta xi ku: “Hi lexi xikombiso xa ntwanano lowu ndzi wu vekaka exikarhi ka mina na n’wina ni moya-xiviri wun’wana ni wun’wana lowu hanyaka lowu nga na n’wina, i wa switukulwana hilaha ku nga riki na makumu.
13  Ndzi mi nyika nkwangulatilo wa mina epapeni, wu fanele wu va xikombiso xa ntwanano exikarhi ka mina ni misava.
14  Kutaku loko ndzi tisa papa ehenhla ka misava, kunene nkwangulatilo wu ta humelela epapeni.
15  Kunene ndzi ta tsundzuka ntwanano wa mina exikarhi ka mina na n’wina ni moya-xiviri wun’wana ni wun’wana lowu hanyaka wa nyama hinkwayo; naswona mati a ma nge he vi ndhambi leyi nga ta lovisa nyama hinkwayo.
16  Nkwangulatilo wu ta humelela epapeni, kunene ndzi ta wu vona leswaku ndzi tsundzuka ntwanano wa hilaha ku nga riki na makumu exikarhi ka Xikwembu ni moya-xiviri wa nyama yin’wana ni yin’wana leyi nga emisaveni.”
17  Xikwembu xi tlhela xi ku eka Nowa: “Lexi i xikombiso xa ntwanano lowu ndzi wu simekaka exikarhi ka mina ni nyama hinkwayo leyi nga ehenhla ka misava.”
18  Vana va Nowa lava nga huma engalaveni a ku ri Xeme, Hamu na Yafeta. Endzhaku Hamu a va tata wa Kanana.
19  Lava vanharhu a va ri vana va Nowa, kutani vaaki hinkwavo va misava va hangalake hinkwako-nkwako va huma eka lava.
20  Nowa a sungula hi ku va murimi, a rima nsimu ya vhinya.
21  Kutani a nwa vhinyo a pyopyiwa, hiloko a tifunungula entsongeni wakwe.
22  Endzhakunyana Hamu tata wa Kanana a vona vuhava bya tata wakwe kutani a ya byela vamakwavo vambirhi lava a va ri ehandle.
23  Hiloko Xeme na Yafeta va teka nkhancu va wu veka emakatleni ya vona, va famba hi xindzhaku-ndzhaku. Kutani va funengeta vuhava bya tata wa vona swikandza swa vona swi fularherile, a va ku vonanga ku swela ka tata wa vona.
24  Nowa a hetelela a xalamukile eku pyopyiweni kakwe kutani a tiva leswi n’wana wakwe lontsongo eka hinkwavo a swi endleke eka yena.
25  Hiloko a ku: “A ku rhukaniwe Kanana.A a ve hlonga ra le hansi swinene eka vamakwavo.”
26  Kutani a engeta a ku:“A ku dzunisiwe Yehovha, Xikwembu xa Xeme,Kanana a a ve hlonga ra yena.
27  Xikwembu a xi nyike Yafeta ndhawu leyikulu,A a tshame emintsongeni ya Xeme.Kanana a a ve hlonga ni le ka yena.”
28  Nowa a hanya malembe ya 350 endzhaku ka ndhambi.
29  Hikwalaho masiku hinkwawo ya Nowa a ma ri malembe ya 950, kutani a fa.
28  Hikwalaho Isaka a vitana Yakobe a n’wi katekisa, a n’wi lerisa a ku: “U nga teki nsati eka vana va Kanana.
2  Suka, famba u ya ePadani-aramu eka yindlu ya Bethuwele tata wa mana wa wena, u teka nsati kona eka vana va Labani makwenu wa mana wa wena.
3  Xikwembu xa Matimba Hinkwawo xi ta ku katekisa, xi ku andzisa u tala, kunene u ta va nhlengeletano ya vanhu.
4  Xi ta ku nyika nkateko wa Abrahama,  wena ni mbewu ya wena, leswaku u teka tiko leri u luveleke eka rona, leri Xikwembu xi ri nyikeke Abrahama.”
5  Kutani Isaka a fambisa Yakobe, a suka a ya ePadani-aramu eka Labani n’wana wa Bethuwele wa Musiriya, makwavo wa Raveka, mana wa Yakobe na Esawu.
6  Loko Esawu a vona leswaku Isaka u katekise Yakobe a tlhela a n’wi fambisa a n’wi rhumela ePadani-aramu leswaku a ya teka kona nsati, nileswaku loko a n’wi katekisa u n’wi lerise a ku: “U nga teki nsati eka vana va Kanana”;
7  nileswaku Yakobe a a yingisa tata wakwe ni mana wakwe naswona a a ri endleleni a ya ePadani-aramu;
8  Esawu a swi vona leswaku vana va Kanana va vanhwanyana a va nga tsakisi ematihlweni ya Isaka tata wakwe.
9  Hikwalaho Esawu a ya eka Iximayele a teka Mahalata n’wana wa Iximayele a va nsati wa yena, n’wana wa Abrahama, makwavo wa xisati wa Nebayoto, handle ka vasati lavan’wana va yena.
10  Yakobe a ya emahlweni ni ndlela yakwe a suka eBera-xeba a ya eHarani.
11  Hi ku famba ka nkarhi a fika endhawini yin’wana a tilunghiselela ku etlela kona vusiku byebyo hikuva dyambu a ri perile. Kutani a teka rin’wana ra maribye ya ndhawu yoleyo a ri veka ri va xikhegelo, a etlela endhawini yoleyo.
12  A lorha, kutani waswivo, a ku ri ni xitepisi xi yimisiwe emisaveni, makumu ya xona ma fika ematilweni; kutani waswivo, a ku ri ni tintsumi ta Xikwembu ti tlhandluka ni ku rhelela hi xona.
13  Kutani waswivo, Yehovha a a ri ehenhla ka xona, a ku: “Hi mina Yehovha Xikwembu xa Abrahama tata wa wena ni Xikwembu xa Isaka. Tiko leri u etleleke ehenhla ka rona, ndzi ta ri nyika wena ni mbewu ya wena.
14  Hakunene mbewu ya wena yi ta fana ni ntshuri wa misava, naswona u ta hangalaka kunene hinkwako-nkwako, evupela-dyambu, evuxeni, en’walungu ni le dzongeni, kunene mindyangu hinkwayo ya misava yi ta tikatekisa ha wena ni hi mbewu ya wena.
15  Sweswi ndzi na wena naswona ndzi ta ku hlayisa endleleni hinkwayo leyi u yi fambaka, kutani ndzi ta ku tlherisela eka misava leyi, hikuva a ndzi nge ku tshiki ku fikela loko entiyisweni ndzi endle leswi ndzi ku byeleke swona.”
16  Kutani Yakobe a xalamuka evurhongweni byakwe a ku: “Entiyisweni Yehovha u kona endhawini leyi, ntsena mina a ndzi swi tivanga.”
17  A chava kutani a engeta a ku: “Ndhawu leyi ya chavisa swinene! Lowu a hi nchumu wun’wana kambe i yindlu ya Xikwembu naswona leyi i nyangwa ya matilo.”
18  Kutani Yakobe a pfuka nimpundzu swinene a teka ribye leri a ri ri xikhegelo xakwe kwalaho, a ri yimisa ri va phuphu naswona a chela mafurha ehenhla ka rona.
19  Ku tlula kwalaho a thya ndhawu yoleyo vito ra Bethele; kambe entiyisweni, vito ra muti lowu a ku ri Luzi eku sunguleni.
20  Yakobe a hlambanya xitshembiso lexi hlambanyiweke a ku: “Loko Xikwembu xi ta hambeta xi va na mina, entiyisweni xi ndzi hlayisa endleleni leyi ndzi yi fambaka, kunene xi ndzi nyika xinkwa leswaku ndzi dya ni tinguvu leswaku ndzi ambala
21  kunene ndzi tlhelela hi ku rhula endlwini ya tatana, Yehovha u ta va a tikombise a ri Xikwembu xa mina.
22  Ribye leri ndzi ri yimiseke ri va phuphu ri ta va yindlu ya Xikwembu, kunene swilo hinkwaswo leswi u nga ta ndzi nyika swona ndzi ta nyikela hi vukhume bya swona eka wena.”
27  Kutani loko Isaka a kurile naswona mahlo yakwe ma tsanile swinene, a nga swi koti ku vona, a vitana Esawu n’wana wakwe lonkulu a ku eka yena: “Nwananga,” yena a n’wi angula a ku: “Hi mina loyi!”
2  A ya emahlweni a ku: “Waswivo, sweswi ndzi kurile. Siku ra ku fa ka mina a ndzi ri tivi.
3  Enkarhini lowu ndzi kombela u teka switirho swa wena, nkotloto wa wena wa miseve ni vurha bya wena, u huma u ya enhoveni u ya ndzi hlotela xiharhi.
4  Kutani u ndzi endlela mpandzwa lowu ndzi wu rhandzaka, u ndzi tisela wona, aha, ndzi dya leswaku moya-xiviri wa mina wu ta ku katekisa ndzi nga si fa.”
5  Kambe, Raveka a a yingisile loko Isaka a ri karhi a vulavula ni n’wana wakwe Esawu. Kutani Esawu a huma a ya hlota xiharhi enhoveni leswaku a ta vuya na xona.
6  Raveka a ku eka Yakobe n’wana wakwe: “Waswivo, ndza ha ku twa tata wa wena a vulavula na Esawu makwenu, a ku,
7  ‘Ndzi tisele vuhloti ivi u ndzi endlela mpandzwa, ndzi dya leswaku ndzi ku katekisa emahlweni ka Yehovha ndzi nga si fa.’
8  Sweswi n’wananga, yingisa leswi ndzi ku lerisaka swona hi rito ra mina.
9  Ndzi kombela u ya entlhambini u ndzi kumela kwalaho swimbutana swimbirhi, leswinene, leswaku ndzi swi endla mpandzwa lowu tata wa wena a wu rhandzaka.
10  Kutani u ta swi yisa eka tata wa wena a dya leswaku a ta ku katekisa a nga si fa.”
11  Yakobe a ku eka Raveka mana wakwe: “Kambe Esawu makwerhu i munhu wa ringhala kasi mina a ndzi na rona.
12  Ku ta endleka yini loko tatana o ndzi ambamba? Kunene ematihlweni ya yena ndzi ta fana ni munhu la vungunyaka, naswona ndzi ta tisa ndzhukano ehenhla ka mina ku nga ri nkateko.”
13  Hiloko mana wakwe a ku eka yena: “Ndzhukano lowu nga ta tisiwa ehenhla ka wena a wu te ehenhla ka mina n’wananga. Ntsena yingisa rito ra mina u famba u ya ndzi kumela swona.”
14  Hikwalaho a famba a ya swi kuma kutani a swi tisa eka mana wakwe, mana wakwe a endla mpandzwa wo fana ni lowu ta-​ta wakwe a a wu rhandza.
15  Endzhaku ka sweswo Raveka a teka tinguvu ta Esawu n’wana wakwe lonkulu, leti kokaka mahlo swinene leti a a ri na tona endlwini, a ti ambexa Yakobe n’wana wakwe lontsongo.
16  Kutani a n’wi pfala mavoko hi madzovo ya swimbutana ni le henhla ka nhamu laha ku nga riki na ringhala.
17  Kutani a tamerisa Yakobe n’wana wakwe mpandzwa ni xinkwa leswi a swi endleke.
18  A ya nghena eka tata wakwe a ku: “Tatana,” yena a ku: “Hi mina loyi! Hi wena mani n’wananga?”
19  Yakobe a ya emahlweni a ku eka tata wakwe: “Hi mina Esawu mativula ya wena. Ndzi endle hilaha u ndzi byeleke hakona. Ndzi kombela u pfuka. Tshama ehansi u dya vuhloti bya mina leswaku moya-xiviri wa wena wu ta ndzi katekisa.”
20  Hiloko Isaka a ku eka n’wana wakwe: “Swi endlekise ku yini leswaku u hatlisa u xi kuma n’wananga?” Yena a ku: “Hikuva Yehovha Xikwembu xa wena u endle leswaku xi hlangana na mina.”
21  Isaka a ku eka Yakobe: “Ndzi kombela u tshinela, leswaku ndzi ta ku ambamba n’wananga, ndzi ta tiva kunene loko u ri n’wananga Esawu kumbe u nga ri yena.”
22  Yakobe a tshinela eka Isaka tata wakwe, kutani a n’wi ambamba, endzhaku a ku: “Rito i rito ra Yakobe, kambe mavoko i mavoko ya Esawu.”
23  A nga n’wi tivanga, hikuva mavoko ya yena a ma ri ni ringhala ku fana ni mavoko ya Esawu makwavo. Hikwalaho a n’wi katekisa.
24  Endzhaku ka sweswo a ku: “Hakunene u n’wananga Esawu?” yena a ku: “Ndzi yena.”
25  Kutani a ku: “Swi tshinete ekusuhi na mina leswaku ndzi dya vuhloti bya n’wananga, leswaku moya-xiviri wa mina wu ta ku katekisa.” Hiloko a swi tisa ekusuhi na yena kutani a dya, a n’wi tisela ni vhinyo a nwa.
26  Isaka tata wakwe a ku eka yena: “N’wananga, ndzi kombela u tshinela, u ndzi ntswontswa.”
27  Kutani a tshinela, a n’wi ntswontswa, a a kota ku nun’hwetela risuna ra tinguvu takwe. A n’wi katekisa a ku: “Waswivo, risuna ra n’wananga ri fana ni risuna ra nhova leyi Yehovha a yi katekiseke.
28  Onge Xikwembu xa ntiyiso xi nga ku nyika mberha ya matilo ni misava yo nona ni tindzoho to tala ni vhinyo.
29  Vanhu a va ku tirhele,  vanhu va matiko a va ku nkhisamele. U va n’wini wa vamakwenu, vana va mana wa wena a va ku nkhinsamele. A a rhukaniwe un’wana ni un’wana la ku rhukanaka, a a katekisiwe un’wana ni un’wana wa lava va ku katekisaka.”
30  Endzhakunyana ka loko Isaka a hete ku katekisa Yakobe, ina, loko kunene Yakobe a ha ku suka emahlweni ka xikandza xa Isaka tata wakwe, Esawu makwavo a vuya hi le ku hloteni.
31  Na yena a endla mpandzwa. Kutani a wu tisa eka tata wakwe, a ku eka tata wakwe: “Tatana a a pfuke a dya vuhloti bya n’wana wakwe, leswaku moya-xiviri wa wena wu ndzi katekisa.”
32  Hiloko Isaka tata wakwe a ku eka yena: “Hi wena mani?” yena a ku: “Hi mina n’wana wa wena, mativula ya wena, Esawu.”
33  Isaka a rhurhumela hi ku rhurhumela  lokukulu, kutani a ku: “Kasi i mani, la nga hlota xiharhi a ndzi tisela ndzi dya hinkwaswo u nga si fika, ndzi va ndzi n’wi katekisa? Kunene yena u ta katekisiwa!”
34  Loko a twa marito ya tata wakwe, Esawu a sungula ku huwelela ngopfu ni hi ndlela yo komba ku twa ku vaviseka a ku eka tata wakwe: “Ndzi katekise na mina, tatana!”
35  Kambe a ya emahlweni a ku: “Makwenu u te hi vuxisi leswaku a ta kuma nkateko lowu nga wa wena.”
36  Hiloko a ku: “Xana hi yona mhaka leyi a thyiweke vito ra Yakobe leswaku a ta ndzi kanganyisa kambirhi loku? Mfanelo ya mina ya ku va lonkulu hi ku velekiwa se u yi tekile, kutani enkarhini lowu u teke nkateko wa mina!” A engeta a ku: “Xana a wu ndzi hlayiselanga nkateko?”
37  Kambe Isaka a hlamula Esawu, a ku: “Ndzi n’wi endle a va n’wini wa wena, ni vamakwavo hinkwavo ndzi n’wi nyike vona leswaku va va malandza yakwe, ndzi n’wi nyike mavele ni vhinyo leyintshwa leswaku swi n’wi pfuna, xana xi kona lexi ndzi nga ku endlelaka xona n’wananga?”
38  Esawu a ku eka tata wakwe: “Tatana, xana u ni nkateko wun’we ntsena? Ndzi katekise na mina, tatana!” Hiloko Esawu a tlakusa rito a rila.
39  Isaka tata wakwe a n’wi hlamula a ku: “Waswivo, u ta tshama ekule ni misava yo nona, ni le kule ni mberha ya matilo ya le henhla.
40  U ta hanya hi banga ra wena, naswona u ta tirhela makwenu. Kambe loko u sungula ku karhala u ta tshova joko rakwe enhan’wini ya wena.”
41  Hambiswiritano, Esawu a venga Yakobe hikwalaho ka nkateko lowu tata wakwe a n’wi katekiseke hi wona, Esawu a tshamela ku vula embilwini yakwe, a ku: “Masiku ya nkarhi wa ku rilela tatana ma ya ma tshinela. Ndzi ta dlaya Yakobe makwerhu endzhaku ka wona.”
42  Loko marito ya Esawu n’wana wakwe lonkulu ma byeriwe Raveka, xikan’we-kan’we a rhumela rito leswaku ku ya vitaniwa Yakobe n’wana wakwe lontsongo, a ku eka yena: “Waswivo! Esawu makwenu wa tichavelela malunghana na wena—u lava ku ku dlaya.
43  Sweswi n’wananga, yingisa rito ra mina u suka u balekela eka Labani makwerhu eHarani.
44  U tshama na yena masikunyana kukondza vukarhi bya makwenu byi rhula,
45  kukondza ku hlundzuka ka makwenu ku ku fularhela, a rivala leswi u n’wi endleke swona. Kunene ndzi ta rhumela rito leswaku va ku landza kwalaho. Hikwalaho ka yini ndzi fanele ku feriwa hi vumbirhi bya n’wina hi siku rin’we?”
46  Endzhaku ka sweswo Raveka a tshamela ku byela Isaka a ku: “Ndzi fike laha ndzi nyenyaka vutomi lebyi bya mina hikwalaho ka vana lava va Heti va vanhwanyana. Loko Yakobe o tshuka a teke nsati eka vana lava va Heti lava fanaka ni vana va vanhwanyana va tiko leri, xana vutomi byi ni mpfuno wihi eka mina?”
7  Endzhaku ka sweswo Yehovha a ku eka Nowa: “Nghena engalaveni, wena ni hinkwavo vandyangu wa wena, hikuva eka xitukulwana lexi, ndzi vone wena u lulamile emahlweni ka mina.
2  Eka xiharhi xin’wana ni xin’wana lexi tengeke u ta teka nkombo-nkombo, nkombo swa matsune na nkombo swa nkati; eka xiharhi xin’wana ni xin’wana lexi nga tengangiki u ta teka swimbirhi ntsena, xa matsune ni xa nkati;
3  nakambe eka swivumbiwa leswi hahaka swa matilo u teka nkombo-nkombo, nkombo wa minkuku na nkombo wa mimbhaha, leswaku u londzovota vana va swona va hanya ehenhla ka vuandlalo bya misava hinkwayo.
4  Hikuva emasikwini ya nkombo lama taka ndzi ta nisa mpfula ehenhla ka misava ku ringana masiku ya 40 ni vusiku bya 40; kutani ndzi ta herisa xilo xin’wana ni xin’wana lexi nga kona lexi ndzi xi endleke ehenhla ka vuandlalo bya misava.”
5  Hiloko Nowa a endla hinkwaswo hilaha Yehovha a n’wi leriseke hakona.
6  Nowa a a ri ni malembe ya 600 hi vukhale loko ku va ni ndhambi ya mati emisaveni.
7  Kutani Nowa a nghena engalaveni ni vana vakwe ni nsati wakwe ni vasati va vana vakwe, va nghena na yena mati ya ndhambi ma nga si fika.
8  Eka xiharhi xin’wana ni xin’wana lexi baseke ni le ka xiharhi xin’wana ni xin’wana lexi nga basangiki ni le ka swivumbiwa leswi hahaka ni hinkwaswo leswi famba-fambaka ehenhla ka misava,
9  swi nghena haswimbirhi-mbirhi endzeni ka ngalava, eka Nowa, xa xinuna ni xa xisati, hilaha Xikwembu xi leriseke Nowa hakona.
10  Endzhaku ka masiku ya nkombo, mati ya ndhambi ma na ehenhla ka misava.
11  Elembeni ra vu-600 ra ku hanya ka Nowa, en’hwetini ya vumbirhi, hi siku ra vu-17 ra n’hweti, esikwini rero swihlovo hinkwaswo swa xidziva lexikulu xa mati swi boxeka swi pfuleka, kutani tinyangwa ta ndhambi ya matilo ti pfuleka.
12  Maboboma ya mpfula ma chululekela ehenhla ka misava, masiku ya 40 ni vusiku bya 40.
13  Hi siku rero, Nowa a nghena engalaveni na Xeme na Hamu na Yafeta, vana va Nowa, ni nsati wa Nowa ni vasati vanharhu va vana vakwe, va nghena na yena;
14  vona ni xivandzana xin’wana ni xin’wana hi ku ya hi muxaka wa xona, ni xifuwo xin’wana ni xin’wana hi ku ya hi muxaka wa xona, ni xiharhi xin’wana ni xin’wana lexi kokovaka ehenhla ka misava hi ku ya hi muxaka wa xona, ni xivumbiwa xin’wana ni xin’wana lexi hahaka hi ku ya hi muxaka wa xona, nyenyana yin’wana ni yin’wana ni xivumbiwa xin’wana ni xin’wana lexi nga ni timpiko.
15  Kutani swi ya haswimbirhi-mbirhi eka Nowa, endzeni ka ngalava, swa mixaka hinkwayo ya nyama leyi a yi ri ni matimba ya vutomi eka yona.
16  Kutani leswi nghenaka, swi nghena ku ri xa xinuna ni xa xisati xa muxaka wun’wana ni wun’wana wa nyama, hilaha Xikwembu xi n’wi leriseke hakona. Endzhaku ka sweswo Yehovha a n’wi pfalela nyangwa.
17  Ndhambi yi va kona masiku ya 40 ehenhla ka misava, naswona mati ma ya ma engeteleka, ma sungula ku tlakula ngalava kutani yi papama ehenhla ka misava.
18  Mati ma ya ma tala ngopfu kutani ma engeteleka swinene ehenhla ka misava, kambe ngalava yi famba ehenhla ka vuandlalo bya mati.
19  Mati ma funengeta misava swinene lerova tintshava hinkwato to leha leti a ti ri ehansi ka matilo hinkwawo ti funengetiwa.
20  Mati ma ti hundza hi swisungunu swa 15, kutani tintshava ti funengetiwa.
21  Hikwalaho nyama hinkwayo leyi a yi hanya emi-​saveni yi lova, swivumbiwa leswi hahaka ni swifuwo ni swivandzana ni mintlhambi hinkwayo leyi a yi famba swin’we emisaveni ni vanhu hinkwavo.
22  Hinkwaswo leswi a swi ri ni ku hefemula ka matimba ya vutomi etinhompfini ta swona, ku nga hinkwaswo leswi a swi ri emisaveni, swi fa.
23  Kutani a herisa xilo xin’wana ni xin’wana lexi a xi ri kona ehenhla ka vuandlalo bya misava, ku sukela eka munhu ku ya eka xiharhi, ni swiharhi leswi famba-fambaka ni swivumbiwa leswi hahaka swa matilo, swi herisiwile emisaveni; ku lo pona Nowa ntsena ni lava a va ri na yena engalaveni.
24  Mati ma ya emahlweni ma funengeta misava masiku ya 150.
34  Dina n’wana wa Leya, loyi a nga n’wi tswalela Yakobe, a a hamba a huma ku ya vona vanhwanyana va tiko.
2  Kutani Xikeme n’wana wa Hamori wa Muhivhi, ndhuna ya tiko a n’wi vona a n’wi teka a etlela na yena, a n’wi onha.
3  Moya-xiviri wa yena wu namarhela Dina n’wana wa Yakobe, kutani a rhandzana ni nhwanyana loyi naswona a tshamela ku vulavula hi ndlela leyi khorwisaka eka nhwanyana loyi.
4  Eku heteleleni Xikeme a ku eka Hamori tata wakwe: “Ndzi tekele nhwanyana loyi a va nsati wa mina.”
5  Yakobe a twa leswaku u nyamise Dina n’wana wakwe. Vana vakwe a va ri enhoveni ni ntlhambi wakwe; Yakobe a miyela ku fikela loko va vuya.
6  Endzhakunyana Hamori, tata wa Xikeme a ya eka Yakobe ku ya vulavula na yena.
7  Hi ku hatlisa loko vana va Yakobe va swi twile, va fika va ta hi le nhoveni; kutani vavanuna lava va vaviseka emintlhavekweni ya vona naswona va hlundzuka ngopfu, hikuva u endle vuphukuphuku lebyi nyumisaka eka Israyele hi ku etlela ni n’wana wa Yakobe, kasi nchumu wo fana ni wolowo a wu nga fanelanga wu endliwa.
8  Kutani Hamori a vulavula na vona, a ku: “Loko ku ri Xikeme n’wana wa mina, moya-xiviri wa yena wu namarhele n’wana wa n’wina. Ndzi kombela mi n’wi nyika, a va nsati wa yena,
9  mi endla ntwanano wa vukati na hina. Mi ta hi nyika vana va n’wina va vanhwanyana, naswona mi ta titekela vana va hina va vanhwanyana.
10  Mi nga tshama na hina naswona tiko mi ta ri kuma. Tshamani, mi ya emahlweni ni ntirho wa n’wina eka rona, mi tshamiseka.”
11  Kutani Xikeme a byela tata wa Dina ni vamakwavo a ku: “Onge ndzi nga kuma ku tsakeriwa ematihlweni ya n’wina, xin’wana ni xin’wana lexi mi nga ta xi vula ndzi ta xi humesa.
12  Tlakuselani ehenhla ngopfu mali ya ndzovolo ni nyiko leyi laviwaka eka mina, ndzi tiyimisele ku mi nyika hilaha mi nga ta ndzi byela hakona; ntsena ndzi nyikeni nhwanyana loyi a va nsati wa mina.”
13  Kutani vana va Yakobe va hlamula Xikeme na Hamori tata wakwe hi vuxisi, va vulavula tano hikuva u nyamise Dina makwavo wa vona.
14  Va ya emahlweni va ku eka vona: “A hi nge swi koti ku endla sweswo, leswaku makwerhu wa xisati hi n’wi nyika munhu la nga ni nsuvu, hikuva sweswo i ndzhukano eka hina.
15  Hi nga pfumela ku mi nyika ntsena hi mpfumelelano lowu, leswaku mi fana na hina, hi ku yimbisa waxinuna un’wana ni un’wana wa n’wina.
16  Kunene hi ta mi nyika vana va hina, na hina hi ta teka vana va n’wina, kunene hi ta tshama na n’wina hi va vanhu van’we.
17  Kambe, loko mi nga hi yingisi leswaku mi yimbisiwa, hi ta teka n’wana wa hina wa nhwanyana hi famba.”
18  Marito ya vona a ma vonaka ma ri manene ematihlweni ya Hamori ni le matihlweni ya Xikeme n’wana wa Hamori,
19  kutani jaha a ri hlwelanga ku endla hi ku ya hi mpfumelelano, hikuva a ri tsakela n’wana wa Yakobe naswona hi rona a ri xiximeka ngopfu eka hinkwavo va yindlu ya tata wa rona.
20  Kutani Hamori na Xikeme n’wana wakwe va ya enyangweni ya muti wa ka vona va vulavula ni vavanuna va muti wa vona, va ku:
21  “Vanhu volavo va ni ku rhula exikarhi ka hina. Hikwalaho a va tshame etikweni va ya emahlweni va tirha eka rona, tanihi leswi tiko ri anameke swinene emahlweni ka vona. Hi nga teka vana va vona va vanhwanyana va va vasati va hina ni vana va hina va vanhwanyana hi nga va nyika.
22  Ntsena va ta pfumela ku tshama na hina etikweni hi va vanhu van’we hi mpfumelelano lowu, leswaku waxinuna un’wana ni un’wana wa hina a yimbisiwa ku fana ni leswi va yimbisiweke na vona.
23  Kutani, xana swilo swa vona ni rifuwo ra vona ni swifuwo hinkwaswo swa vona a swi nge vi swa hina? Ntsena a hi va amukeleni leswaku va tshama na hina.”
24  Kutani hinkwavo lava humaka hi nyangwa ya muti wakwe va yingisa Hamori na Xikeme n’wana wakwe, vaxinuna hinkwavo va yimbisiwa ni hinkwavo lava humaka hi nyangwa ya muti wakwe.
25  Hambiswiritano, hi siku ra vunharhu loko va twa ku vava, vana vambirhi va Yakobe, Simiyoni na Levhi, vamakwavo wa Dina, un’wana ni un’wana a teka banga rakwe, kutani va nghena emutini va nga languteriwanga, va ya dlaya munhu un’wana ni un’wana waxinuna.
26  Va dlaya Hamori na Xikeme n’wana wakwe hi banga. Kutani va teka Dina endlwini ya Xikeme va huma.
27  Vana van’wana va Yakobe va hlasela vavanuna lava vavisekeke ngopfu kutani va phanga muti, hikuva a va nyamise makwavo waxisati.
28  Va teka mintlhambi ya vona ni tinyimpfu ta vona ni timbhongolo ta vona ni leswi a swi ri emutini ni leswi a swi ri emasin’wini.
29  Swilo hinkwaswo swa vona swo tihlayisa ni vana va vona hinkwavo ni vasati va vona va swi yisa evukhumbini, lerova va phanga hinkwaswo leswi a swi ri etindlwini.
30  Hiloko Yakobe a ku eka Simiyoni na Levhi: “Mi ndzi tisele khombo hi ku ndzi endla risema ro biha eka vaaki va tiko, eka Vakanana ni Vaperezi; kasi a hi talanga, kunene va ta hlengeletana ku ta lwa na mina va ndzi hlasela kutani ndzi ta lovisiwa, mina ni yindlu ya mina.”
31  Va n’wi hlamula va ku: “Xana u kona la faneleke ku khoma makwerhu waxisati ku fana ni nghwavava?”
46  Hikwalaho Israyele ni hinkwavo lava a va ri va yena va suka va ya eBera-xeba, kutani a humesela Xikwembu xa tata wakwe Isaka switlhavelo.
2  Hiloko Xikwembu xi vulavula na Israyele eswivonweni swa vusiku, xi ku: “Yakobe, Yakobe,” yena a ku: “Hi mina loyi!”
3  Xi ya emahlweni xi ku: “Ndzi Xikwembu xa ntiyiso, Xikwembu xa tata wa wena. U nga chavi ku rhelela aEgipta, hikuva ndzi ta ku endla tiko lerikulu kwalaho.
4  Mina ndzi ta rhelela na wena aEgipta naswona ndzi ta ku fikisa kona hakunene; Yosefa u ta veka voko ra yena ematihlweni ya wena.”
5  Endzhaku ka sweswo Yakobe a suka eBera-xeba, kutani vana va Israyele va rhwala Yakobe tata wa vona ni vana va vona lavatsongo ni vasati va vona etigolonyini leti Faro a ti rhumeleke leswaku ti ta n’wi rhwala.
6  Ku tlula kwalaho, va famba ni mintlhambi ya vona ni nhundzu ya vona leyi va yi hlengeleteke etikweni ra Kanana. Eku heteleleni va fika aEgipta, Yakobe ni vana va yena hinkwavo.
7  U te ni vana va yena ni vana va vana vakwe, ni vana vakwe va vanhwanyana ni vana va vana vakwe va vanhwanyana, ni vatukulu vakwe hinkwavo, u te na vona aEgipta.
8  Mavito ya vana va Israyele lava va teke aEgipta hi lawa: Yakobe ni vana vakwe: Mativula ya Yakobe a ku ri Ruveni.
9  Vana va Ruveni a ku ri Hanoko na Palu na Hezroni na Karimi.
10  Vana va Simiyoni a ku ri Yemuwele na Yamini na Ohadi na Yakini na Sohari na Xawulo n’wana wa wansati wa Mukanana.
11  Vana va Levhi a ku ri Gerixoni na Kohata na Merari.
12  Vana va Yuda a ku ri Ere na Onani na Xela na Faresi na Zara. Kambe, Ere na Onani va fele etikweni ra Kanana. Vana va Faresi a ku ri Hezroni na Hamula.
13  Vana va Isakara a ku ri Tola na Puvha na Ayobo na Ximroni.
14  Vana va Zebuloni a ku ri Seredi na Elone na Yahaliyele.
15  Lava i vana va Leya lava a nga va tswalela Yakobe ePadani-aramu, swin’we na Dina n’wana wakwe wa nhwanyana. Hinkwayo mimoya-xiviri ya vana vakwe va majaha ni va vanhwanyana a yi ri 33.
16  Vana va Gadi a ku ri Zifiyoni na Hagi, Xuni na Eziboni,  Eri na Arodi na Areli.
17  Vana va Axere a ku ri Imina, Ixivha, Ixivhi na Beriya, naswona a ku ri na Sera makwavo wa xisati. Vana va Beriya a ku ri Hevere na Malikiyele.
18  Lava i vana va Zilpa, loyi Labani a nga n’wi nyika n’wana wakwe Leya. Hi ku famba ka nkarhi a tswalela Yakobe vana lava: mimoya-xiviri ya 16.
19  Vana va Rahele nsati wa Yakobe a ku ri Yosefa na Benjamini.
20  Kutani Yosefa a velekeriwa Manase na Efrayimi etikweni ra Egipta, lava Asenati n’wana wa Potifera muprista wa le Oni a nga n’wi tswalela vona.
21  Vana va Benjamini a ku ri Bela na Bekere na Axabela, Gera na Namani, Ehi na Roxa, Mupimi na Hupimi na Aridi.
22  Lava i vana va Rahele lava nga velekeriwa Yakobe. Mimoya-xiviri hinkwayo a yi ri 14.
23  Vana va Dani a ku ri Huximu.
24  Vana va Neftali a ku ri Yahazili na Guni na Yezere na Xalemi.
25  Lava i vana va Biliha, loyi Labani a nga n’wi nyika Rahele n’wana wa yena. Hi ku famba ka nkarhi u tswalele Yakobe vana lava; mimoya-xiviri hinkwayo a yi ri nkombo.
26  Mimoya-xiviri hinkwayo leyi teke na Yakobe aEgipta a yi ri leyi humeke emasengeni yakwe, ku nga hlayiwi vasati va vana va Yakobe. Mimoya-xiviri hinkwayo a yi ri 66.
27  Vana va Yosefa lava a nga velekeriwa vona aEgipta a yi ri mimoya-xiviri yimbirhi. Mimoya-xiviri hinkwayo ya yindlu ya Yakobe leyi teke aEgipta a yi ri 70.
28  Kutani a rhumela Yuda eka Yosefa eGoxeni emahlweni kakwe leswaku a hundzisela rungula emahlweni kakwe. Endzhaku ka sweswo va fika etikweni ra Goxeni.
29  Kutani Yosefa a lunghisa kalichi ya yena a tlhandluka a ya hlangana na Israyele tata wakwe eGoxeni. Loko a humelela eka yena xikan’we-kan’we a wela enhan’wini ya yena, a rilela enhan’wini yakwe hi ku phindha-phindha.
30  Eku heteleleni Israyele a ku eka Yosefa: “Sweswi ndzi swi lunghekerile ku fa, leswi ndzi voneke xikandza xa wena, tanihi leswi wa ha hanyaka.”
31  Kutani Yosefa a byela vamakwavo ni vandyangu wa tata wakwe a ku: “Ndza ha tlhandluka ndzi ya vikela Faro ndzi ku eka yena, ‘Vamakwerhu ni vandyangu wa tatana lava a va ri etikweni ra Kanana va tile laha eka mina.
32  Vanhu lava i varisi va tinyimpfu, hikuva va ve vafuwi va swifuwo; naswona mintlhambi ya vona ya tinyimpfu ni mintlhambi ya vona ya tihomu ni hinkwaswo leswi va nga na swona va te na swona laha.’
33  Kutani loko Faro a mi vitana kunene a ku eka n’wina, ‘Ntirho wa n’wina i yini?’
34  Mi ta ku, ‘Malandza ya wena ma hambete ma ri vafuwi va swifuwo ku sukela evuntshweni bya hina ku ta fikela sweswi, hina ni vatata wa hina,’ leswaku mi ta tshama etikweni ra Goxeni, hikuva murisi un’wana ni un’wana wa tinyimpfu i nchumu lowu nyenyetsaka aEgipta.”
37  Yakobe a hambeta a tshama etikweni leri tata wa yena a luveleke eka rona, etikweni ra Kanana.
2  Lawa i matimu ya Yakobe. Loko Yosefa a ri ni malembe ya 17 hi vukhale, a a risa tinyimpfu ni vamakwavo, exikarhi ka ntlhambi wolowo, naswona leswi a ha ri mufana, a a vekiwe ni vana va Biliha swin’we ni vana va Zilpa, vasati va tata wa yena. Kutani Yosefa a tisela tata wakwe xiviko xo biha hi vona.
3  Israyele a rhandza Yosefa ku tlula vana va yena lavan’wana hinkwavo, hikuva a a ri n’wana wa malembe yakwe ya vudyuhari; kutani a n’wi endlela nguvu yo leha ya mikhwalalati, yo fana ni hembe.
4  Loko vamakwavo va vona leswaku tata wa vona u n’wi rhandza ku va tlula hinkwavo, va sungula ku n’wi venga, naswona a va nga vulavurisani na yena hi ku rhula.
5  Endzhaku Yosefa a lorha norho a wu byela vamakwavo, kutani va kuma swivangelo leswi engetelekeke swa ku n’wi venga.
6  A ku eka vona: “Ndzi kombela mi yingisa norho lowu ndzi wu lorheke.
7  A hi ri karhi hi boha tinyandza enhoveni loko nyandza ya mina yi suka yi yima yi ololoka, kutani tinyandza ta n’wina ti rhendzela nyandza ya mina, ti yi nkhinsamela.”
8  Vamakwavo va ku eka yena: “Xana kunene u ta va hosi ya hina? kumbe, Xana kunene u ta hi fuma?” Hikwalaho va kuma xivangelo lexintshwa xo n’wi venga hikwalaho ka milorho yakwe ni hikwalaho ka marito yakwe.
9  Endzhaku ka sweswo a tlhela a lorha norho wun’wana, kutani a wu rungulela vamakwavo, a ku: “Ndzi tlhele ndzi lorha norho wun’wana, dyambu ni n’weti ni tinyeleti ta 11 a swi ndzi nkhinsamela.”
10  Kutani a wu rungulela tata wakwe xikan’we ni vamakwavo, tata wakwe a n’wi tshinya a ku: “Xana norho lowu u wu lorheke wu vula yini? Xana kunene mina ni mana wa wena ni vamakwenu hi ta ta hi ta ku nkhinsamela?”
11  Vamakwavo va n’wi vondzoka, kambe tata wa yena a hlayisa marito lawa.
12  Kutani vamakwavo va yisa ntlhambi wa tata wa vona emadyelweni lama nga ekusuhi na Xikeme.
13  Endzhakunyana ka nkarhi Israyele a ku eka Yosefa: “Vamakwenu va langutela mintlhambi ekusuhi na Xikeme, a swi tano ke? Tana, ndzi ku rhuma eka vona.” Hiloko a ku: “Hi mina loyi!”
14  Kutani a ku eka yena: “Ndzi kombela u famba. U ya vona loko vamakwenu va hlayisekile naswona va hanye kahle niloko ntlhambi wu hlayisekile naswona wu hanye kahle, u vuya u ta ndzi byela.” Hiloko a n’wi rhuma a suka erivaleni ra le hansi ra Hebroni, a ya etlhelo ra Xikeme.
15  Endzhakunyana munhu un’wana a n’wi kuma a ri karhi a tsendzeleka enhoveni. Kutani munhu loyi a n’wi vutisa a ku: “U lava yini?”
16  Hiloko a ku: “Ndzi lava vamakwerhu. Ndzi kombela u ndzi byela, Va yi risela kwihi mintlhambi?”
17  Munhu loyi a ya emahlweni a ku: “Va sukile laha hikuva ndzi va twe va ku, ‘A hi yeni eDotani.’” Kutani Yosefa a sala vamakwavo endzhaku, hiloko a va kuma eDotani.
18  Ina, va n’wi vone a ha ri ekule, kutani loko a nga si tshinela eka vona va sungula ku n’wi endlela rhengu ra ku n’wi dlaya.
19  Kutani va byelana va ku: “Vonani! Hi loyi n’wamilorho a taka.
20  Tanani, a hi n’wi dlayeni hi n’wi hoxa eka rin’wana ra makhele ya mati; hi ta vula leswaku xivandzana xo leva xi n’wi dlele. Kutani hi vona leswaku ku ta endleka yini hi milorho ya yena.”
21  Loko Ruveni a swi twa a ringeta ku n’wi kutsula evokweni ra vona. Kutani a ku: “Hi nga bi moya-xiviri wa yena hi wu dlaya.”
22  Ruveni a ya emahlweni a ku eka vona: “Mi nga halati ngati. N’wi hoxeni ekheleni leri ra mati leri nga emananga, mi nga n’wi tlhandleki voko leri kariheke.” Xikongomelo xa yena a ku ri ku n’wi kutsula evokweni ra vona leswaku a n’wi tlherisela eka tata wa yena.
23  Kutani loko Yosefa a fika eka vamakwavo, va hluvula Yosefa nguvu yakwe yo leha, ni nguvu yo leha ya mikhwalalati leyi a yi ri emirini wa yena;
24  endzhaku ka sweswo va n’wi teka va n’wi hoxa ekheleni ra mati. Hi nkarhi wolowo khele a ri nga ri na nchumu; a ri nga ri na mati.
25  Kutani va tshama ehansi va dya xinkwa. Loko va tlakusa mahlo va languta, waswivo, a ku ta ntlawa wa Vaiximayele va huma eGiliyadi, tikamela ta vona a ti rhwale labidanumi ni balsama ni rihanti ra nhlaka, a va ri endleleni va swi yisa aEgipta.
26  Hiloko Yuda a ku eka vamakwavo: “Xana a hi ta pindzula yini loko a hi dlaye makwerhu kutani hi seletela ngati yakwe?
27  Tanani, a hi n’wi xaviseni eka Vaiximayele, mi nga pfumeleli voko ra hina ri va ehenhla ka yena. Ku tlula kwalaho, i makwerhu, i nyama ya hina.” Kutani va yingisa makwavo.
28  Hiloko vanhu lava a va ri vabindzuri va Vamidiyani va hundza kwalaho. Hikwalaho va koka Yosefa va n’wi humesa ekheleni ra mati, kutani va xavisa Yosefa eka Vaiximayele hi swiphemu swa silivhere swa 20. Vona va hetelela va fikise Yosefa aEgipta.
29  Endzhakunyana Ruveni a tlhelela ekheleni ra mati kambe Yosefa a a nga ri kona ekheleni ra mati. Hikwalaho a handzula tinguvu takwe hi le xikarhi.
30  Loko a tlhelela eka vamakwavo lavan’wana a huwelela a ku: “N’wana u fambile! Kutani mina—kahle-kahle ndzi ta ya kwihi?”
31  Hambiswiritano, va teka nguvu yo leha ya Yosefa kutani va tlhava xiphongo, va peta nguvu yoleyo yo leha engatini hi ku phindha-phindha.
32  Endzhaku ka sweswo va rhumela nguvu yo leha ya mikhwalalati kutani yi yisiwa eka tata wa vona, va ku: “Hi kume leswi. Hi kombela u kambela loko ku ri nguvu yo leha ya n’wana wa wena kumbe ku nga ri yona.”
33  A yi kambela kutani a huwelela a ku: “I nguvu yo leha ya n’wananga! U fanele a dyiwe hi xivandzana xo leva! Kunene Yosefa u handzuleriwile!”
34  Hiloko Yakobe a handzula minkhancu yakwe hi le xikarhi kutani a ambala nguvu yo khwaxa emasengeni ya yena naswona a rila n’wana wakwe masiku yo tala.
35  Kutani vana vakwe va majaha hinkwavo ni va vanhwanyana hinkwavo va hambeta va ta ku ta n’wi chavelela, kambe a nga chaveleleki, a ku: “Ndzi ta rhelela eSheol eka n’wananga ndza ha rila!” Kutani tata wa yena a hambeta a n’wi rila.
36  Hambiswiritano, Vamidiyani va n’wi xavisa aEgipta eka Potifaro, mutirhi wa le hubyeni ya huvo ya Faro, ndhuna ya varindzi.
45  Yosefa a a nga ha swi koti ku tikhoma emahlweni ka hinkwavo lava a va yime etlhelweni kakwe. Kutani a huwelela a ku: “Humesani vanhu hinkwavo!” A nga kona ni un’we loyi a a yime etlhelweni kakwe loko Yosefa a titivisa eka vamakwavo.
2  A tlakusa rito rakwe a rila lerova Vaegipta va swi twa ni yindlu ya Faro yi swi twa.
3  Eku heteleleni Yosefa a ku eka vamakwavo: “Hi mina Yosefa. Xana tatana wa ha hanya?” Kambe vamakwavo a va nga swi koti ku n’wi hlamula nikatsongo, hikuva a va kavanyetekile ha yena.
4  Kutani Yosefa a ku eka vamakwavo: “Ndzi kombela mi tshinela ekusuhi na mina.” Hiloko va tshinela ekusuhi na yena. Kutani a ku: “Hi mina Yosefa makwenu loyi mi n’wi xaviseke aEgipta.
5  Kambe sweswi mi nga vaviseki naswona mi nga tisoli hikwalaho ka leswi mi ndzi xaviseke laha; hikuva Xikwembu xi ndzi rhumele emahlweni ka n’wina leswaku ku ta londzovotiwa vutomi.
6  Hikuva leri i lembe ra vumbirhi ra ndlala emisaveni, kambe ka ha ri ni malembe ya ntlhanu lawa ku nga ta ka ku nga rimiwi kumbe ku tshoveriwa.
7  Hikwalaho Xikwembu xi ndzi rhume emahlweni ka n’wina leswaku ndzi mi vekela masalela emisaveni ni ku mi hlayisa mi hanya hi ku ponisa lokukulu.
8  Kutani sweswi a hi n’wina mi ndzi rhumeke laha, kambe a ku ri Xikwembu xa ntiyiso leswaku xi ndzi veka ndzi va tatana eka Faro ni hosi eka hinkwavo va yindlu yakwe, ni la fumaka ehenhla ka tiko hinkwaro ra Egipta.
9  “Hatlisani mi ya eka tatana, mi ku eka yena, ‘N’wana wa wena Yosefa u te: “Xikwembu xi ndzi veke ndzi va hosi ya Egipta hinkwaro. Tana eka mina. U nga hlweli.
10  U ta tshama etikweni ra Goxeni, naswona u ta hambeta u va ekusuhi na mina, wena ni vana va wena ni vana va vana va wena ni mintlhambi ya wena ya tinyimpfu ni mintlhambi ya wena ya tihomu ni hinkwaswo leswi u nga na swona.
11  Ndzi ta ku nyika swakudya kwalaho hikuva ka ha ta malembe ya ntlhanu ya ndlala; ndzi chava leswaku wena ni yindlu ya wena ni hinkwaswo leswi u nga na swona mi nga va evuswetini.”’
12  Sweswi mahlo ya n’wina ni mahlo ya makwerhu Benjamini ma swi vona leswaku i nomu wa mina lowu vulavulaka na n’wina.
13  Hikwalaho mi ta byela tatana hi ku vangamisiwa ka mina hinkwako aEgipta ni hinkwaswo leswi mi swi voneke; kutani mi fanele mi hatlisa mi tisa tatana laha.”
14  Kutani a wela enhan’wini ya Benjamini makwavo, a rila, Benjamini na yena a rilela enhan’wini ya yena.
15  A ntswontswa vamakwavo hinkwavo naswona a rilela ehenhla ka vona, kutani endzhaku ka sweswo vamakwavo va vulavula na yena.
16  Mahungu ma twala endlwini ya Faro, va ku: “Vamakwavo wa Yosefa va fikile!” Swi va swinene ematihlweni ya Faro ni ya malandza ya yena.
17  Hikwalaho Faro a ku eka Yosefa: “Byela vamakwenu u ku, ‘Endlani leswi: Rhwexani swifuwo swa n’wina swa ndzhwalo mi ya nghena etikweni ra Kanana,
18  mi fika mi teka tata wa n’wina ni mindyangu ya n’wina mi ta laha ka mina, leswaku ndzi ta mi nyika leswinene swa tiko ra Egipta; kutani mi dya ku nona ka tiko.
19  N’wina mi lerisiwile: “Endlani leswi: Tekani tigolonyi etikweni ra Egipta, mi tekela vana va n’wina lavatsongo ni vasati va n’wina, mi ta khandziyisa tata wa n’wina eka yin’wana ya tona mi ta laha.
20  Mi nga pfumeleli tihlo ra n’wina ri twa ku vava hikwalaho ka switirhisiwa swa n’wina, hikuva leswinene hinkwaswo swa tiko ra Egipta i swa n’wina.”’”
21  Kutani vana va Israyele va endlisa sweswo, Yosefa a va nyika tigolonyi hi ku ya hi xileriso xa Faro, a va nyika ni swakudya swa ndlela.
22  A nyika un’wana ni un’wana minkhancu ya ku cinca hi yona, kambe Benjamini a n’wi nyika swiphemu swa silivhere swa 300 ni minkhancu ya ku cinca hi yona ya ntlhanu.
23  Kutani a rhumela leswi landzelaka eka tata wakwe: timbhongolo ta khume ti rhwale swilo leswinene swa Egipta ni timbhongolo ta matswele ta khume ti rhwale koroni ni xinkwa ni swakudya swa tata wakwe swa ndlela.
24  Kutani a ntshunxa vamakwavo, va famba. Kambe a ku eka vona: “Mi nga dyisani mbitsi endleleni.”
25  Hiloko va huma aEgipta, hi ku famba ka nkarhi va fika etikweni ra Kanana, eka Yakobe tata wa vona.
26  Kutani va n’wi vikela va ku: “Yosefa wa ha hanya, naswona hi yena la fumaka etikweni hinkwaro ra Egipta!” Kambe mbilu yakwe yi heleriwa hi matimba, hikuva a nga va kholwanga.
27  Loko va ya emahlweni va n’wi byela marito hinkwawo lawa Yosefa a va byeleke wona naswona a vona tigolonyi leti Yosefa a ti rhumeleke leswaku ti ta n’wi rhwala, moya wa Yakobe tata wa vona wu sungula ku hanyanya.
28  Kutani Israyele a huwelela a ku: “Swi ringene! Yosefa n’wananga wa ha hanya! Aha, inge ndzi famba ndzi ya n’wi vona ndzi nga si fa!”
23  Vutomi bya Sara byi va malembe ya 127. A ku ri wona malembe ya vutomi bya Sara.
2  Kutani Sara a fela eKiriyati-aba, leswi vulaka Hebroni, etikweni ra Kanana, Abrahama a fika a ta ba nkosi wa Sara ni ku n’wi rila.
3  Kutani Abrahama a suka emahlweni ka mufi wakwe a ya vulavula ni vana va Heti, a ku:
4  “Ndzi muluveri ni nhlapfa exikarhi ka n’wina. Ndzi nyikeni ndhawu ya xilahlo exikarhi ka n’wina leswaku ndzi ta lahla mufi wa mina a suka ematihlweni ya mina.”
5  Hiloko vana va Heti va hlamula Abrahama va ku:
6  “Hi yingise, hosi yanga. U ndhuna ya Xikwembu exikarhi ka hina. Lahla mufi wa wena eswilahlweni swa hina swo hlawuleka. A nga kona ni un’we eka hina la nga alaka ni xilahlo xakwe, a ku sivela ku lahla mufi wa wena.”
7  Hi nkarhi wolowo Abrahama a suka a nkhinsama eka vanhu lava tumbulukeke kwalaho, ku nga vana va Heti,
8  a vulavula na vona, a ku: “Loko mimoya-xiviri ya n’wina yi pfumela leswaku ndzi lahla mufi wa mina a suka ematihlweni ya mina, ndzi yingiseni naswona mi ya ndzi khongotelela Efroni n’wana wa Sohari,
9  leswaku a ndzi nyika bako ra Makapela, leri nga ra yena, leri nga emakumu ka nsimu yakwe. A a ndzi nyike rona hi ntsengo hinkwawo wa silivhere exikarhi ka n’wina leswaku yi ta va ndhawu ya xilahlo.”
10  Loko va ri karhi va vulavula tano, Efroni a a tshame exikarhi ka vana va Heti. Kutani Efroni wa Muheti a hlamula Abrahama, vana va Heti ni hinkwavo lava nghenaka hi nyangwa ya muti va yingisile, a ku:
11  “E-e, hosi yanga! Ndzi yingise. Ndzi ku nyika nsimu ni bako leri ri nga eka yona. Ndzi ku nyika yona ematihlweni ya varikwerhu. Lahla mufi wa wena.”
12  Hiloko Abrahama a nkhinsama emahlweni ka vanhu lava tumbulukeke kwalaho
13  naswona a vulavula na Efroni emahlweni ka vanhu lava tumbulukeke kwalaho, a ku: “Ntsena loko wo—e-e, ndzi yingise! Ndzi ta ku nyika ntsengo wa silivhere ya nsimu. Yi teke leswaku ndzi kota ku lahla mufi wa mina kona.”
14  Kutani Efroni a hlamula Abrahama, a ku eka yena:
15  “Hosi yanga, ndzi yingise. Xiphemu xa nsimu lexi vitanaka tixikele ta silivhere ta 400, i yini exikarhi ka mina na wena? Hikokwalaho lahla mufi wa wena.”
16  Hikwalaho Abrahama a yingisa Efroni, kutani Abrahama a pimela Efroni ntsengo wa silivhere lowu a wu vuleke, vana va Heti va yingisile, tixikele ta silivhere ta 400 leti tirhisiwaka hi vabindzuri.
17  Hikwalaho nsimu ya Efroni leyi a yi ri eMakapela, leyi nga emahlweni ka Mamre, nsimu ni bako leri a ri ri eka yona ni mirhi hinkwayo leyi a yi ri ensin’wini, leyi a yi ri endzeni ka mindzilakana leyi a yi yi rhendzerile, swi tiyisekisiwa
18  eka Abrahama swi ri ndhawu leyi a yi xaveke emahlweni ka vana hinkwavo va Heti lava nghenaka hi nyangwa ya muti.
19  Endzhaku ka sweswo Abrahama a lahla Sara nsati wakwe ebakweni ra nsimu ya Makapela emahlweni ka Mamre, leswi vulaka Hebroni, etikweni ra Kanana.
20  Kutani nsimu ni bako leri a ri ri eka yona swi tiyisekisiwa eka Abrahama swi ri xilahlo emavokweni ya vana va Heti.
42  Eku heteleleni Yakobe a swi vona leswaku a ku ri ni koroni aEgipta. Kutani Yakobe a ku eka vana vakwe: “Hikwalaho ka yini mi tshamela ku langutana?”
2  A engeta a ku: “Ndzi twe leswaku ku ni koroni aEgipta. Rhelelani kona mi ya hi xavela, leswaku hi hambeta hi hanya hi nga fi.”
3  Hikwalaho vamakwavo va Yosefa va khume va rhelela aEgipta va ya xava koroni.
4  Kambe Yakobe a nga n’wi rhumelanga Benjamini makwavo wa Yosefa ni vamakwavo lavan’wana, hikuva u te: “Kumbexana a nga weriwa hi khombo a fa.”
5  Kutani vana va Israyele va ta swin’we ni van’wana lava a va ta eku xaveni, hikuva a ku ri ni ndlala etikweni ra Kanana.
6  Yosefa a a ri munhu la lawulaka ehenhla ka tiko. Hi yena a a xavisela vanhu hinkwavo va misava. Hikwalaho vamakwavo va Yosefa va fika va n’wi nkhinsamela, swikandza swa vona swi langute ehansi.
7  Loko Yosefa a vona vamakwavo, a va tiva xikan’we, kambe a endla leswaku va nga n’wi xiyi. Kutani a vulavula na vona hi ku kariha, a ku: “Xana mi huma kwihi?” vona va ku: “Hi huma etikweni ra Kanana, hi ta xava swakudya.”
8  Kutani Yosefa a tiva vamakwavo, kambe vona a va n’wi tivanga.
9  Xikan’we-kan’we Yosefa a tsundzuka milorho leyi a yi lorheke malunghana na vona, a ya emahlweni a ku eka vona: “Mi tinhlori! Mi tele ku ta vona ndlela leyi mi nga hlaselaka tiko ha yona!”
10  Kutani va ku eka yena: “E-e, hosi yanga, kambe malandza ya wena ma ta xava swakudya.
11  Hinkwerhu ka hina hi vana va munhu un’we. Hi vanhu lava lulameke. Malandza ya wena a hi tinhlori.”
12  Kambe a ku eka vona: “A swi tano! Hikuva mi tele ku ta vona ndlela leyi mi nga hlaselaka tiko ha yona!”
13  Hiloko va ku: “Malandza ya wena i vamakwavo va 12. Hi vana va munhu un’we etikweni ra Kanana; lontsongo eka hinkwerhu u na tatana namuntlha, kasi loyi un’wana a nga ha ri kona.”
14  Hambiswiritano, Yosefa a ku eka vona: “Hi swona leswi ndzi mi byelaka swona, ndzi ku, ‘Mi tinhlori!’
15  Hikwalaho ka leswi mi ta ringiwa. Leswi Faro a hanyaka, a mi nge humi laha, handle ka loko makwenu lontsongo eka n’wina hinkwenu a ta laha.
16  Loko ma ha bohiwile, rhumelani un’we wa n’wina a ta ni makwenu leswaku rito ra n’wina ri ta ringiwa ku vona loko mi vulavula ntiyiso. Kutani loko swi nga ri tano, leswi Faro a hanyaka, mi tinhlori.”
17  Hikwalaho ka sweswo a va pfalela ekhotsweni masiku manharhu.
18  Endzhaku ka sweswo Yosefa a ku eka vona hi siku ra vunharhu: “Endlani leswi leswaku mi hanya. Mina ndzi chava Xikwembu xa ntiyiso.
19  Loko mi lulamile, un’wana eka vamakwenu a a sale a bohiwile endlwini ya khotso, kambe n’wina hinkwenu fambani, tekani koroni hikwalaho ka ndlala leyi nga etindlwini ta n’wina.
20  Kutani mi ta ndzi tisela makwenu lontsongo eka hinkwenu leswaku marito ya n’wina ma ta va lama tshembekeke; kutani a mi nge fi.” Hiloko va endla tano.
21  Kutani va byelana va ku: “Swi le rivaleni leswaku hi ni nandzu malunghana ni makwerhu, hikuva hi vone maxangu ya moya-xiviri wakwe loko a kombela leswaku hi n’wi twela vusiwana, kambe a hi yingisanga. Hi yona mhaka leyi hi weriweke hi maxangu lawa.”
22  Kutani Ruveni a va hlamula, a ku: “Xana a ndzi mi byelanga ndzi ku, ‘Mi nga dyoheli n’wana,’ kambe n’wina mi nga yingisi? Entiyisweni sweswi ngati yakwe yi lava ku vuyiseriwa.”
23  Loko ku ri vona, a va swi tivanga leswaku Yosefa a a yingisile, hikuva a ku ri ni muhlamuseri exikarhi ka vona.
24  Hikwalaho a va fularhela a sungula ku rila. Kutani a tlhelela eka vona a vulavula na vona naswona a teka Simiyoni eka vona a n’wi boha va n’wi langutile.
25  Endzhaku ka sweswo Yosefa a humesa xileriso, kutani va va tatela swikutsu swa vona hi koroni. Naswona a va fanele va va tlherisela mali ya un’wana ni un’wana wa vona esakeni ha rin’we ni ku va nyika swakudya swa riendzo. Hiloko va endleriwa hi ndlela yoleyo.
26  Kutani va tlhandleka koroni ya vona ehenhla ka timbhongolo ta vona, va suka kwalaho va khoma ndlela.
27  Loko un’wana a pfula saka rakwe laha a va etlele kona a lava ku nyika mbhongolo ya yena furu, a vona mali yakwe yi ri enon’wini wa nkwama wakwe.
28  Hiloko a ku eka vamakwavo: “Mali ya mina yi tlherisiwile, hi leyi enkwameni wa mina!” Kutani va hela matimba lerova va langutana va ri karhi va rhurhumela, va ku: “I yini leswi Xikwembu xi hi endleke swona?”
29  Eku heteleleni va fika eka Yakobe tata wa vona etikweni ra Kanana va n’wi byela hinkwaswo leswi swi va humeleleke, va ku:
30  “Munhu la nga hosi ya tiko u hi khahlile, hikuva u hi teke hi ri vanhu lava kambelaka tiko.
31  Kambe hi n’wi byele hi ku, ‘Hi vanhu lava lulameke. A hi tinhlori.
32  Hi vamakwerhu va 12, hi vana va tatana un’we. Un’wana a nga ha ri kona, naswona lontsongo eka hinkwerhu u na tatana namuntlha etikweni ra Kanana.’
33  Kambe munhu la nga hosi ya tiko a ku eka hina, ‘Ndzi ta tiva hi leswi, leswaku mi lulamile: Un’wana wa vamakwenu a a sale na mina. Kutani n’wina mi teka swo karhi hikwalaho ka ndlala leyi nga etindlwini ta n’wina mi famba.
34  Mi ndzi tisela makwenu lontsongo, ndzi ta swi tiva leswaku a mi tinhlori kambe mi lulamile. Ndzi ta mi tlherisela makwenu, kutani mi ta ya emahlweni ni ntirho etikweni.’”
35  Kuteloko va chulula masaka ya vona, xisakana xa mali xa un’wana ni un’wana wa vona a xi ri esakeni rakwe. Vona swin’we ni tata wa vona va vona swisakana swa vona swa mali, va chava.
36  Kutani Yakobe tata wa vona a huwelela a ku eka vona: “Hi mina mi ndzi pfumateke vana! Yosefa a nga ha ri kona na Simiyoni a nga ha ri kona, naswona mi ta teka Benjamini! Swilo leswi hinkwaswo swi te ehenhla ka mina!”
37  Kambe Ruveni a ku eka tata wakwe: “Loko ndzo ka ndzi nga n’wi vuyisi eka wena, u nga dlaya vana va mina vambirhi. N’wi nyike mina ndzi n’wi khathalela, hi mina ndzi nga ta n’wi vuyisa eka wena.”
38  Kambe a ku: “N’wananga a nge rheleli na n’wina, hikuva makwavo u file naswona u sele a ri yexe. Loko o weriwa hi khombo a fa endleleni leyi mi nga ta yi famba, kunene mi ta yisa misisi ya vudyuhari bya mina eSheol yi ri ni gome.”
22  Endzhaku ka swilo leswi, Xikwembu xa ntiyiso xi ringa Abrahama. Hikwalaho xi ku eka yena: “Abrahama,” yena a ku: “Hi mina loyi!”
2  Xi ya emahlweni xi ku: “Ndzi kombela u teka n’wana wa wena, n’wana wa wena loyi u n’wi rhandzaka swinene, Isaka, u teka riendzo u ya etikweni ra Moriya, kwalaho u n’wi nyikela a va gandzelo ro hisiwa eka yin’wana ya tintshava leyi ndzi nga ta ku hlawulela yona.”
3  Kutani Abrahama a pfuka nimpundzu swinene a bohela mbhongolo yakwe, a teka ni vatirhi vakwe vambirhi na Isaka n’wana wakwe; a pandzela ni tihunyi ta gandzelo ro hisiwa. Kutani a suka a yima a teka riendzo a ya endhawini leyi Xikwembu xa ntiyiso xi n’wi hlawuleleke yona.
4  Abrahama u tlakuse mahlo a vona ndhawu leyi ro sungula a ha ri ekule hi siku ra vunharhu.
5  Kutani Abrahama a ku eka vatirhi vakwe: “Tshamani laha ni mbhongolo, kambe mina ni mufana hi lava ku tlhandlukela lahaya hi ya gandzela kutani hi ta tlhelela eka n’wina.”
6  Endzhaku ka sweswo Abrahama a teka tihunyi ta gandzelo ro hisiwa a ti rhwexa Isaka n’wana wakwe, yena a tamela ndzilo ni mukwana wo dlaya hi wona, havambirhi va famba swin’we.
7  Kutani Isaka a ku eka Abrahama tata wakwe: “Tatana!” Yena a ku: “Hi mina loyi n’wananga!” A ya emahlweni a ku: “Ndzilo ni tihunyi hi leswi, kambe yi kwihi nyimpfu ya gandzelo ro hisiwa?”
8  Hiloko Abrahama a ku: “N’wananga, Xikwembu xi ta lunghiselela hi xoxe nyimpfu ya gandzelo ro hisiwa.” Kutani va ya emahlweni va famba swin’we havumbirhi bya vona.
9  Eku heteleleni va fika endhawini leyi Xikwembu xa ntiyiso xi n’wi hlawuleleke yona, kutani Abrahama a aka alitari kwalaho a tlhela a lulamisa tihunyi, hiloko a boha Isaka n’wana wakwe mavoko ni milenge, a n’wi tlhandleka ehenhla ka alitari, ehenhla ka tihunyi.
10  Kutani Abrahama a tshambuluta voko a teka mukwana wo dlaya leswaku a ta dlaya n’wana wakwe.
11  Kambe ntsumi ya Yehovha yi n’wi vitana yi ri ematilweni yi ku: “Abrahama, Abrahama,” yena a hlamula a ku: “Hi mina loyi!”
12  Yi ya emahlweni yi ku: “U nga tshambuluti voko ra wena u dlaya mufana, u nga n’wi endli nchumu nikatsongo, hikuva sweswi ndza swi tiva leswaku u chava Xikwembu hikuva a wu ndzi alelanga n’wana wa wena, loyi a nga swakwe.”
13  Hiloko Abrahama a tlakusa mahlo yakwe a languta, lahaya emahlweninyana, a ku ri ni khuna ri khomeke hi timhondzo ta rona ekhwatini. Kutani Abrahama a famba a ya teka khuna a ri endla gandzelo ro hisiwa ematshan’weni ya n’wana wakwe.
14  Abrahama a thya ndhawu leyi vito ra Yehovha-yire. Hi yona mhaka leyi namuntlha hi ntolovelo ku vuriwaka va ku: “Entshaveni ya Yehovha swi ta lunghiseleriwa.”
15  Ntsumi ya Yehovha yi ya emahlweni yi vitana Abrahama ra vumbirhi yi ri ematilweni
16  yi ku: “‘Ndzi hlambanya hi mina,’ ku vula Yehovha, ‘leswaku hikwalaho ka leswi u endleke leswi naswona u nga alangiki ni n’wana wa wena loyi a nga swakwe,
17  hakunene ndzi ta ku katekisa ndzi tlhela ndzi andzisa mbewu ya wena ku fana ni tinyeleti ta matilo ni ku fana ni swiribyana swa sava leri nga eribuweni ra lwandle; mbewu ya wena yi ta lawula nyangwa ya valala va yona.
18  Tinxaka hinkwato ta misava ti ta tikatekisa hi mbewu ya wena hikwalaho ka leswi u yingiseke rito ra mina.’”
19  Endzhaku ka sweswo Abrahama a tlhelela eka vatirhi vakwe, kutani va suka va famba swin’we va ya eBera-xeba; Abrahama a hambeta a tshama eBera-xeba.
20  Endzhaku ka swilo leswi xiviko xi yisiwa eka Abrahama, xi ku: “Milka na yena u tswalele Nakori makwenu vana:
21  Uzha mativula yakwe ni makwavo Buzu na Kemuwele tata wa Aramu,
22  na Kesede na Hazo na Pilidaxi na Yidilafu na Bethuwele.”
23  Kutani Bethuwele a va tata wa Raveka. Lava va nhungu Milka u va tswalele Nakori makwavo wa Abrahama.
24  Nakambe a ku ri ni nsati wakwe lontsongo, loyi vito ra yena a ku ri Rewuma. Hi ku famba ka nkarhi na yena a veleka Teba na Gahama na Tahaxi na Maka.
38  Hi nkarhi wolowo Yuda a rhelela a suka eka vamakwavo a ya dzima ntsonga wa yena ekusuhi ni munhu wa Muadulamu, vito ra yena a ku ri Hira.
2  Kwalaho Yuda a vona n’wana wa nhwanyana wa Mukanana un’wana, vito ra yena a ku ri Xuwa. Kutani a n’wi teka naswona a tivana na yena.
3  A tika. Endzhakunyana a tswala n’wana kutani a n’wi thya vito ra Ere.
4  A tlhela a tika. Hi ku famba ka nkarhi a tswala n’wana a n’wi thya vito ra Onani.
5  Hi nkarhi wun’wana a tlhela a tswala n’wana a n’wi thya vito ra Xela. Kutani yena a a ri eAkizibi loko a n’wi tswala.
6  Hi ku famba ka nkarhi Yuda a tekela Ere mativula yakwe nsati, vito ra yena a ku ri Tamari.
7  Kambe Ere mativula ya Yuda a va lowo biha ematihlweni ya Yehovha; kutani Yehovha a n’wi dlaya.
8  Hikwalaho ka sweswo Yuda a ku eka Onani: “Tivana ni nsati wa makwenu, u teka nsati wa makwenu a va nsati wa wena, u kurisela makwenu vana.”
9  Kambe Onani a a swi tiva leswaku vana a va nge vi va yena; kuteloko a tivana ni nsati wa makwavo a chululela mbewu ya yena ya vununa emisaveni leswaku a nga nyiki makwavo vana.
10  Leswi a swi endleke a swi bihile ematihlweni ya Yehovha; hikwalaho a n’wi dlaya na yena.
11  Kutani Yuda a ku eka Tamari nhlomi yakwe: “Tshama endlwini ya tata wa wena u ri noni kukondza Xela n’wana wa mina a kula.” Hikuva a a tibyele leswi: “Na yena a nga ha fa ku fana ni vamakwavo.” Hikwalaho Tamari a famba a ya tshama endlwini ya tata wakwe.
12  Hikwalaho masiku ma ya ma tala kutani n’wana wa Xuwa, nsati wa Yuda a fa; hiloko Yuda a n’wi rila hi nkarhi wa kona. Endzhaku ka sweswo a ya eka vatsemeti va tinyimpfu takwe eTimna, yena na Hira nakulobye wa Muadulamu.
13  Kutani va byela Tamari va ku: “Mukon’wana wa wena u tlhandlukela eTimna ku ya tsemeta tinyimpfu takwe.”
14  Hiloko a hluvula tinguvu ta vunoni byakwe a tifunengeta hi xoli naswona a tipfala hi nturhu, a tshama ehansi enyangweni ya Enayima, leyi nga egondzweni leri yaka eTimna. Hikuva a a swi vonile leswaku Xela u kurile kambe a va n’wi nyikanga leswaku a va nsati wakwe.
15  Loko Yuda a n’wi vona, xikan’we-kan’we a ehleketa le-​swaku i nghwavava, hikuva a a tifunengete xikandza.
16  Kutani a hambukela eka yena etlhelo ka gondzo a ku: “Ndzi kombela u ndzi pfumelela leswaku ndzi tivana na wena.” Hikuva a a nga swi tivi leswaku i nhlomi ya n’wana wakwe. Kambe yena a ku: “Xana u ta ndzi nyika yini leswaku u tivana na mina?”
17  Hiloko a ku: “Mina ndzi ta rhumela ximbutana lexi humaka entlhambini.” Kambe yena a ku: “Xana u ta nyika xitiyisekiso u kala u xi rhumela?”
18  A ya emahlweni a ku: “Hi xihi xitiyisekiso lexi ndzi nga ta ku nyika xona?” yena a ku: “Xingwavila xa wena xa mfungho ni ntambhu ya wena ni nhonga ya wena leyi nga evokweni ra wena.” Kutani a n’wi nyika swona a tlhela a tivana na yena, kutani a n’wi tikisa.
19  Endzhaku ka sweswo a suka a famba a ya susa xoli ya yena a tiambexa tinguvu ta vunoni byakwe.
20  Kutani Yuda a rhumela ximbutana hi voko ra nakulobye wakwe wa Muadulamu leswaku a ta tlhela a kuma xitiyisekiso xakwe evokweni ra wansati loyi, kambe a nga n’wi kumanga.
21  A vutisa vanhu va ndhawu ya wansati loyi, a ku: “Yi kwihi nghwavava ya le tempeleni leyi tshamaka etlhelo ka gondzo aEnayima?” Kambe va hambeta va ku: “A ku si tshama ku va ni nghwavava ya le tempeleni endhawini leyi.”
22  Eku heteleleni a tlhelela eka Yuda, a ku: “A ndzi n’wi kumanga, kasi vanhu va ndhawu va te, ‘A ku si tshama ku va ni nghwavava ya le tempeleni endhawini leyi.’”
23  Kutani Yuda a ku: “A a titekele swona swi va swa yena, leswaku hi nga hlekuriwi. Naswona ndzi rhumele ximbutana lexi, kambe wena—a wu n’wi kumanga.”
24  Hambiswiritano, kwalomu ka tin’hweti tinharhu endzhaku va byela Yuda va ku: “Tamari nhlomi ya wena u tiendle nghwavava, naswona sweswi u tikile hikwalaho ka vunghwavava byakwe.” Hiloko Yuda a ku: “N’wi humeseni a ta hisiwa.”
25  Loko a ri karhi a humesiwa a rhumela rito eka mukon’wana wakwe a ku: “Ndzi tikise hi munhu loyi swilo leswi swi nga swa yena.” A engeta a ku: “Ndzi kombela u kambela leswaku swilo leswi i swa mani, xingwavila xa mfungho ni ntambhu ni nhonga.”
26  Kutani Yuda a swi kambela a ku: “U lulame ngopfu ku ndzi tlula, hikwalaho ka leswi ndzi nga n’wi nyikangiki n’wananga Xela.” A nga ha tlhelanga a tivana na yena endzhaku ka sweswo.
27  Kutani enkarhini wa ku veleka kakwe, phela, a ku ri ni mahahla ekhwirini rakwe.
28  Ku tlula kwalaho, loko a veleka, un’wana wa vana lava u tshambulute voko, xikan’we-kan’we sungukati yi ri khoma yi ri tsimba hi ngoti ya ribungu evokweni ra n’wana, yi ku: “Loyi hi yena a humeke ku sungula.”
29  Eku heteleleni loko n’wana a tlhentlhisele voko ra yena endzhaku, waswivo, makwavo a huma, kutani sungukati yi huwelela yi ku: “U vula yini hi leswi, u vula leswaku u handzule mbeleko?” Hikwalaho a thyiwa vito ra Faresi.
30  Kutani endzhaku ka sweswo makwavo loyi a nga tsimbiwa voko hi ngoti ya ribungu a huma, vito rakwe a thyiwa Zara.
32  Loko ku ri Yakobe, a khoma ndlela kutani tintsumi ta Xikwembu ti n’wi hlanganisa.
2  Hi ku hatlisa loko Yakobe a ti vona a ku: “Lowu i nxaxa wa Xikwembu!” Hikwalaho a thya ndhawu yoleyo vito ra Mahanayimi.
3  Kutani Yakobe a rhumela varhumiwa emahlweni ka yena va ya eka Esawu makwavo etikweni ra Seyiri, endhawini ya Edomu,
4  a va lerisa a ku: “Hosi ya mina Esawu mi ta yi byela mi ku, ‘Yakobe nandza wa wena u te: “Ndzi ve muluveri na Labani nkarhi wo leha ku ta fika sweswi.
5  Ndzi kume tinkunzi ni timbhongolo, ni tinyimpfu, ni malandza ya xinuna ni ya xisati, ndzi rhandza ku ku tivisa hosi yanga, leswaku u ta ndzi tsakela ematihlweni ya wena.”’”
6  Hi ku famba ka nkarhi varhumiwa va tlhelela eka Yakobe, va ku: “Hi fikile eka makwenu Esawu, naswona u le ndleleni ku ta hlangana na wena, u ni vavanuna va 400.”
7  Yakobe a chava swinene naswona a vilela. Kutani a ava vanhu lava a va ri na yena, ni mintlhambi ni tihomu ni tikamela swi va mixaxa yimbirhi,
8  a ku: “Loko Esawu o fika a hlasela nxaxa wun’we, kunene ku ta va ni nxaxa lowu nga ta sala wu baleka.”
9  Endzhaku ka sweswo Yakobe a ku: “Oho Xikwembu xa tatana Abrahama ni Xikwembu xa tatana Isaka, Oho Yehovha, wena u vulaka eka mina u ku, ‘Tlhelela etikweni ra ka n’wina ni maxaka ya wena, ndzi ta tirhisana kahle na wena,’
10  a ndzi faneriwanga hi musa wa rirhandzu hinkwawo ni hi vutshembeki hinkwabyo lebyi u byi kombeke nandza wa wena, hikuva ndzi pele Yordani lowu ndzi ri ni nhonga ya mina ntsena kambe sweswi ndzi ni mixaxa yimbirhi.
11  Ndza ku khongela, ndzi kutsule evokweni ra makwerhu, evokweni ra Esawu, hikuva ndzi chava leswaku kunene u ta fika a ndzi hlasela, mina, manana swin’we ni vana.
12  Wena u te, ‘Handle ko kanakana ndzi ta tirhisana kahle na wena naswona ndzi ta endla leswaku mbewu ya wena yi fana ni swiribyana swa sava ra lwandle, leswi nga ta ka swi nga hlayeki hi vunyingi bya swona.’”
13  Kutani a tshama kwalaho vusiku byebyo. Eka leswi a a swi kuma evokweni rakwe a vekela Esawu makwavo nyiko:
14  timbuti ta matswele ta 200 ni swiphongo swa 20, tinyimpfu ta 200 ni makhuna ya 20,
15  tikamela leti an’wisaka ta 30 ni vana va tona, tihomu ta 40 ni tinkunzi ta khume, timbhongolo ta matswele ta 20 ni timbongolo leti kuleke ta khume.
16  Kutani a nyiketa malandza yakwe ntlhambi ha wun’we ivi hi ku phindha-phindha a ku eka malandza ya yena: “Pelani emahlweni ka mina, mi siya mpfhuka exikarhi ka ntlhambi ni ntlhambi.”
17  Ku tlula kwalaho a lerisa wo sungula a ku: “Loko Esawu makwerhu a hlangana na wena a ku vutisa, a ku, ‘Xana u wa mani, u ya kwihi naswona swilo leswi nga emahlweni ka wena i swa mani?’
18  u ta ku, ‘Ndzi wa nandza wa wena, Yakobe. Leyi i nyiko leyi rhumeriwaka hosi yanga, Esawu, kutani waswivo, na yena wa ta hi le ndzhaku ka hina.’”
19  Kutani a tlhela a lerisa wa vumbirhi, ni wa vunharhu, ni hinkwavo lava landzelaka mintlhambi, a ku: “Mi ta vula marito lawa eka Esawu loko mi hlangana na yena.
20  Nakambe mi ta vula mi ku, ‘Nandza wa wena Yakobe u ta hi le ndzhaku ka hina.’” Hikuva u tibyele a ku: “Ndzi nga ha n’wi rhulisa hi nyiko leyi yi ndzi rhangeleke, kutani endzhaku ka sweswo ndzi vona xikandza xa yena. Kumbexana u ta ndzi amukela hi musa.”
21  Kutani nyiko yi pela yi famba emahlweni ka yena, kambe yena a etlela enxaxeni vusiku byebyo.
22  Endzhakunyana evusikwini byebyo a pfuka a teka vasati va yena vambirhi ni malandza ya yena mambirhi ya xisati ni majaha ya yena ya 11, a pela hlaluko ra Yaboko.
23  Kutani a va teka a va tsemakanyisa nkova, a tsemakanyisa ni leswi a a ri na swona.
24  Eku heteleleni Yakobe a sala a ri yexe. Kutani munhu a tshwimbirisana na yena ku fikela loko vurhonga byi tsuvuka.
25  Loko a vona leswaku a nga n’wi hlulanga, a n’wi khumba emahlanganweni ya nhlolo ya ndzhumbi wa yena; kutani mahlangano ya nhlolo ya ndzhumbi wa Yakobe ma suleka hi nkarhi lowu a a tshwimbirisana na yena.
26  Endzhaku ka sweswo a ku: “Ndzi tshike ndzi famba, hikuva vurhonga byi tsuvukile.” Yena a ku: “A ndzi nge ku tshiki loko u nga rhangi hi ku ndzi katekisa.”
27  Kutani a ku eka yena: “Hi wena mani vito ra wena?” yena a ku: “Hi mina Yakobe.”
28  Kutani a ku: “Vito ra wena u nge he vitaniwi Yakobe kambe u ta vitaniwa Israyele, hikuva u tshwimbirisane ni Xikwembu ni vanhu, kutani u hetelele hi ku hlula.”
29  Yakobe a vutisisa a ku: “Ndzi kombela u ndzi byela vito ra wena.” Kambe, yena a ku: “Hikwalaho ka yini u vutisa vito ra mina?” Hiloko a n’wi katekisa kwalaho.
30  Hikwalaho Yakobe a thya ndhawu yoleyo vito ra Peniyele, hikuva hi ku vula ka yena, u te, “Ndzi vone Xikwembu hi langutane hi swikandza kambe moya-xiviri wa mina wu kutsuriwile.”
31  Dyambu ri sungula ku n’wi voningela loko a hundza ePenuwele, kambe a a khuta hi ndzhumbi.
32  Hi yona mhaka leyi vana va Israyele va nga tolovelangiki ku dya nsiha wa ndzhumbi, lowu nga emahlanganweni ya nhlolo ya ndzhumbi ku ta fikela ni namuntlha, hikuva u khumbe mahlangano ya nhlolo ya ndzhumbi wa Yakobe hi le nsiheni.
6  Loko nhlayo ya vanhu yi sungula ku andza ehenhla ka vuandlalo bya misava naswona va velekeriwe vana va vanhwanyana,
2  kutani vana va Xikwembu xa ntiyiso va sungula ku vona leswaku vana va vanhwanyana va vanhu va sasekile; hiloko va ya teka vasati eka vona, ku nga hinkwavo lava va va hlawuleke.
3  Endzhaku ka sweswo Yehovha a ku: “Moya wa mina a wu nge he tirhi hilaha ku nga heriki eka munhu hikuva na yena i nyama. Hikwalaho masiku yakwe ma ta va malembe ya 120.”
4  Emasikwini wolawo a ku ri ni Manefilimi emisaveni, ni le ndzhaku ka sweswo, loko vana va Xikwembu xa ntiyiso va tivane ni vana va vanhu kutani va va tswalela vana, a ku ri khale va ri kona naswona va ri ni matimba, va ri vavanuna va ndhuma.
5  Kutani Yehovha a vona leswaku vubihi bya munhu byi andzile emisaveni nileswaku mboyamelo hinkwawo wa miehleketo ya mbilu yakwe wu bihile nkarhi hinkwawo.
6  Yehovha a tisola leswi a endleke vanhu emisaveni, kutani a vaviseka embilwini yakwe.
7  Hikokwalaho Yehovha a ku: “Ndzi ta herisa vanhu lava ndzi va tumbuluxeke ehenhla ka vuandlalo bya misava, ku sukela eka munhu ku ya eka swifuwo, ni ku ya eka swiharhi leswi famba-fambaka ni swivumbiwa leswi hahaka swa matilo, hikuva ndza tisola leswi ndzi endleke swilo leswi.”
8  Kambe Nowa a kuma tintswalo ematihlweni ya Yehovha.
9  Lawa i matimu ya Nowa. Nowa a a ri munhu wo lulama. U tikombise a pfumala xihoxo exikarhi ka lava a a hanya swin’we na vona. Nowa a a famba ni Xikwembu xa ntiyiso.
10  Hi ku famba ka nkarhi Nowa a va tata wa vana vanharhu, Xeme, Hamu na Yafeta.
11  Kutani misava yi onhaka emahlweni ka Xikwembu xa ntiyiso, misava yi tala madzolonga.
12  Hikwalaho Xikwembu xi languta misava, kutani waswivo, a yi onhakile, hikuva nyama hinkwayo a yi onhe ndlela ya yona emisaveni.
13  Endzhaku ka sweswo Xikwembu xi ku eka Nowa: “Makumu ya nyama hinkwayo ma fikile emahlweni ka mina, hikuva misava yi tale madzolonga hikwalaho ka vona; sweswi ndzi ta va lovisa swin’we ni misava.
14  Tiendlele ngalava hi ntsandza wa murhi wa nhlaka. U ta endla makamara endzeni ka ngalava, naswona u ta yi funengeta endzeni ni le handle hi xikontiri.
15  U ta yi endla hi ndlela leyi: ku leha ka ngalava ku ta va swisungunu swa 300, ku anama ka yona ku va swisungunu swa 50 ni ku tlakuka ka yona ku va swisungunu swa 30.
16  U ta endlela ngalava tsohari [lwangu; kumbe fasitere] naswona u ta yi endla yi ringana xisungunu xin’we ku ya ehenhla, nyangwa ya ngalava u ta yi endla etlhelo ka yona; u ta yi endla yi va ni xithezi xa le hansi ni xithezi xa vumbirhi ni xithezi xa vunharhu.
17  “Loko ku ri mina, ndzi tisa ndhambi ya mati ehenhla ka misava leswaku yi lovisa nyama hinkwayo ehansi ka matilo, leyi nga ni matimba ya vutomi eka yona. Hinkwaswo leswi nga emisaveni swi ta lova.
18  Ndzi simeka ntwanano wa mina na wena; u ta nghena engalaveni, wena ni vana va wena ni nsati wa wena ni vasati va vana va wena lava nga na wena.
19  Kutani eka xivumbiwa xin’wana ni xin’wana lexi hanyaka xa muxaka wun’wana ni wun’wana wa nyama, u ta tisa swimbirhi engalaveni leswaku u swi londzovota swi hanya na wena. Swi ta va xa xinuna ni xa xisati.
20  Swivumbiwa leswi hahaka hi ku ya hi mixaka ya swona ni swifuwo hi ku ya hi mixaka ya swona, eka swiharhi hinkwaswo leswi famba-fambaka swa misava hi ku ya hi mixaka ya swona, ku ta nghena swimbirhi swa swona na wena, leswaku u swi londzovota swi hanya.
21  Loko ku ri wena, teka mixaka hinkwayo ya swakudya leswi dyiwaka; u swi hlengeleta swi va swakudya swa wena ni swa swona.”
22  Kutani Nowa a endla hinkwaswo hilaha Xikwembu xi n’wi leriseke hakona. U endle tano.
31  Hi ku famba ka nkarhi a twa marito ya vana va majaha va Labani va ku: “Yakobe u teke swilo hinkwaswo swa tatana; naswona u hlengelete rifuwo leri hinkwaro hi swilo swa tatana.”
2  Loko Yakobe a languta xikandza xa Labani, a vona xi nga ha fani ni le ku sunguleni eka yena.
3  Eku heteleleni Yehovha a ku eka Yakobe: “Tlhelela etikweni ra vatata va wena ni maxaka ya wena, ndzi ta hambeta ndzi va na wena.”
4  Kutani Yakobe a rhumela rito leswaku ku vitaniwa Rahele na Leya va ta enhoveni entlhambini wakwe,
5  a ku eka vona: “Ndzi vona xikandza xa tata wa n’wina leswaku a xa ha fani ni le ku sunguleni eka mina; kambe Xikwembu xa tatana xi ve na mina.
6  Hakunene n’wina ma swi tiva leswaku ndzi tirhele tata wa n’wina hi matimba ya mina hinkwawo.
7  Tata wa n’wina u ndzi kanganyisile naswona u hundzule hakelo ya mina ka khume, kambe Xikwembu a xi n’wi pfumelelanga leswaku a ndzi vavisa.
8  Loko a ku, ‘Leta mavalavala ti ta va hakelo ya wena,’ ntlhambi hinkwawo a wu tswala ta mavalavala; kambe loko a ku, ‘Leta mikhwalalati ti ta va hakelo ya wena,’ ntlhambi hinkwawo a wu tswala ta mikhwalalati.
9  Hikwalaho Xikwembu xi hambete xi teka ntlhambi wa tata wa n’wina xi ndzi nyika wona.
10  Emakumu, hi nkarhi lowu ntlhambi a wu navelana ndzi tlakuse mahlo kutani ndzi vona xivono enorhweni, swiphongo leswi a swi khandziya ntlhambi a swi ri swa mikhwalalati ni swa mavalavala ni swa swivativati.
11  Kutani ntsumi ya Xikwembu xa ntiyiso yi ku eka mina enorhweni, ‘Yakobe,’ mina ndzi ku, ‘Hi mina loyi.’
12  Yi ya emahlweni yi ku, ‘Ndzi kombela u tlakusa mahlo ya wena u vona leswaku swiphongo hinkwaswo leswi khandziyaka ntlhambi i swa mikhwalalati, ni swa mavalavala, ni swa swivativati, hikuva ndzi vone hinkwaswo leswi Labani a ku endlaka swona.
13  Ndzi Xikwembu xa ntiyiso xa le Bethele, laha u nga tota phuphu ni laha u nga endla xitshembiso lexi hlambanyiweke. Sweswi, suka u yima, u huma etikweni leri u tlhelela etikweni leri u velekiweke eka rona.’”
14  Hiloko Rahele na Leya va n’wi hlamula va ku: “Xana ka ha ri ni xiavelo xa ndzhaka ya hina endlwini ya tatana?
15  Xana a hi langutiwi hi ri vanhu vambe hileswi a hi xaviseke, leswaku a ta tshamela ku dya ni le ka mali leyi hi nyikiweke yona?
16  Hikuva rifuwo hinkwaro leri Xikwembu xi ri suseke eka tatana i ra hina ni vana va hina. Hikwalaho sweswi, endla hinkwaswo leswi Xikwembu xi ku byeleke leswaku u swi endla.”
17  Kutani Yakobe a suka a tlakula vana vakwe ni vasati vakwe a va veka ehenhla ka tikamela;
18  a byisa ntlhambi wakwe hinkwawo ni nhundzu hinkwayo leyi a yi hlengeleteke, ntlhambi lowu a nga wu kuma, a wu hlengeleta ePadani-aramu, leswaku a ta ya eka tata wakwe Isaka etikweni ra Kanana.
19  Labani a a ye eku tsemeteni ka tinyimpfu takwe. Hi nkarhi wolowo Rahele a yi-​va terafimi ya tata wa yena.
20  Yakobe a tlharihela Labani wa Musiriya, hikuva a nga n’wi byelanga leswaku wa baleka.
21  Kutani a baleka a ya pela Nambu, yena ni hinkwaswo leswi a a ri na swona. Endzhaku ka sweswo a kongoma endhawini ya tintshava ya Giliyadi.
22  Endzhakunyana, hi siku ra vunharhu Labani a byeriwa leswaku Yakobe u balekile.
23  Hiloko a teka vamakwavo a n’wi landza hi le ndzhaku mpfhuka wa riendzo ra masiku ya nkombo kutani a n’wi kuma endhawini ya tintshava ya Giliyadi.
24  Hiloko Xikwembu xi ta eka Labani wa Musiriya nivusiku enorhweni, xi ku eka yena: “Tivonele leswaku u nga vulavuli leswinene kumbe swo biha eka Yakobe.”
25  Kutani Labani a tshinelela Yakobe, tanihi leswi Yakobe a a dzime ntsonga wakwe entshaveni naswona Labani a a dzimele vamakwavo nxaxa endhawini ya tintshava ya Giliyadi.
26  Labani a ku eka Yakobe: “I yini leswi u swi endleke hi ku lava ku ndzi tlharihela u teka vana va mina va vanhwanyana ku fana ni makhumbi lama tekiweke hi banga?
27  Hikwalaho ka yini u balekile exihundleni u ndzi tlharihela u nga ndzi byeli, hikuva a ndzi ta ku fambisa hi ku tsaka ni hi tinsimu, hi xingomana ni haripa?
28  A wu ndzi nyikanga ni nkarhi wa ku ntswontswa vana va mina va majaha ni va vanhwanyana. U endle vuphukuphuku.
29  Swi le matimbeni ya voko ra mina ku mi endla swo biha, kambe Xikwembu xa vatata va n’wina xi vulavule na mina tolo nivusiku, xi ku, ‘Tivonele leswaku u nga vulavuli leswinene kumbe swo biha eka Yakobe.’
30  Entiyisweni, sweswi, hambileswi se u fambeke hikwalaho ka leswi a wu navela yindlu ya tata wa wena swinene, kambe, hikwalaho ka yini u yive swikwembu swa mina?”
31  Yakobe a hlamula Labani a ku: “Hikuva a ndzi chava. Ndzi tibyele ndzi ku, ‘U nga ndzi tekela vana va wena va vanhwanyana.’
32  Ku nga khathariseki leswaku i mani loyi u nga ta n’wi kuma a ri ni swikwembu swa wena, a nga tshuki a hanya. Kambela hi wexe emahlweni ka vamakwerhu leswi ndzi nga na swona, u titekela.”  Kambe Yakobe a nga swi tivanga leswaku swi yiviwe hi Rahele.
33  Kutani Labani a nghena entsongeni wa Yakobe ni le ntsongeni wa Leya ni le ntsongeni wa mahlonga mambirhi ya xisati,  kambe a nga swi kumi. Eku heteleleni a huma entsongeni wa Leya a nghena entsongeni wa Rahele.
34  Rahele a a teke terafimi a yi veka eka sala leyi nga nkwama wa wansati eka kamela, kutani a tshama ehenhla ka yona. Kutani Labani a ngundzuvanya hinkwako entsongeni, kambe a nga yi kumanga.
35  A ku eka tata wakwe: “Ku nga tshuki ku va ni ku hlundzuka ematihlweni ya hosi ya mina, hikuva a ndzi swi koti ku suka ndzi yima emahlweni ka wena, ndzi khomiwe hi leswi swi nga ntolovelo wa vavasati.” Kutani a lavisisa hi vukheta, kambe a nga yi kumi terafimi.
36  Yakobe a hlundzuka kutani a holovisana na Labani, Yakobe a ya emahlweni a hlamula Labani a ku: “I yini lexi ndzi ku pfukeleke ha xona, xidyoho xa mina hi xihi lexi vangeleke leswaku u ndzi landza hi le ndzhaku?
37  Leswi u ngundzuvanyeke nhundzu ya mina hinkwayo, u kume yini swa nhundzu ya yindlu ya wena? Xi veke laha emahlweni ka vamakwerhu ni vamakwenu, a va avanyise exikarhi ka hina vambirhi.
38  Ndzi tshame na wena malembe lawa ya 20. Tinyimpfu ta wena ni timbuti ta wena a ti holotanga, ni makhuna ya ntlhambi wa wena a ndzi si tshama ndzi ma dya.
39  A ndzi si ku tisela xifuwo lexi handzuriweke. Mina a ndzi byarha vutihlamuleri bya ku lahleka ka xona. Ku nga khathariseki leswaku xin’wana xi yiviwe ninhlikanhi kumbe xi yiviwe nivusiku a wu xi lava evokweni ra mina.
40  A ndzi hisiwa hi mumu ninhlikanhi ni ku biwa hi xirhami nivusiku, kutani vurhongo a byi baleka ematihlweni ya mina.
41  Leswi swi endla malembe ya 20 ndzi ri endlwini ya wena. Ndzi ku tirhele malembe ya 14 leswaku ndzi kuma vana va wena vambirhi va vanhwanyana ni malembe ya tsevu ndzi hlayisa ntlhambi wa wena, naswona u hundzule hakelo ya mina ka khume.
42  Loko Xikwembu xa tatana, Xikwembu xa Abrahama ni Xichavo xa Isaka a swi nga ri na mina, sweswi a wu ta va u ndzi fambise ndzi nga khomanga nchumu. Xikwembu xi vone vusiwana ni ku tikarhata ka mavoko ya mina, kutani xi ku tshinyile tolo nivusiku.”
43  Labani a hlamula Yakobe a ku: “Vana lava va vanhwanyana i va mina ni vana va vona i va mina ni ntlhambi lowu i ntlhambi wa mina, ni hinkwaswo leswi u swi languteke i swa mina ni vana va mina va vanhwanyana. Xana ndzi nga endla yini namuntlha ndzi lwisana na swona kumbe ndzi lwisana ni vana va vona lava va va tswaleke?
44  Tana sweswi, a hi endle ntwanano, mina na wena, wu fanele wu va mbhoni exikarhi ka mina na wena.”
45  Hikwalaho Yakobe a teka ribye a ri yimisa ri va phuphu.
46  Kutani Yakobe a ku eka vamakwavo: “Rholelani maribye!” Kutani va teka maribye va endla nhulu. Endzhaku ka sweswo va dyela kwalaho ehenhla ka nhulu.
47  Labani a yi thya a ku i Yegara-sahaduta, kambe Yakobe a yi thya a ku i Galede.
48  Kutani Labani a ku: “Nhulu leyi i mbhoni exikarhi ka mina na wena namuntlha.” Hi yona mhaka leyi a yi thyeke vito ra Galede,
49  ni Xihondzo xo Rindza hikuva u te: “Yehovha a a tshame a rindza exikarhi ka mina na wena loko hi nga vonani.
50  Loko wo xanisa vana va mina va vanhwanyana niloko wo teka vasati ku engetela eka vana va mina, a ku na munhu la nga na hina. Waswivo! Xikwembu i mbhoni exikarhi ka mina na wena.”
51  Labani a ya emahlweni a ku eka Yakobe: “Hi leyi nhulu ni phuphu leswi ndzi swi yimiseke exikarhi ka mina na wena.
52  Nhulu leyi i mbhoni kasi phuphu i nchumu lowu nyikelaka vumbhoni, leswaku a ndzi nge yi hundzi nhulu leyi ku ta lwa na wena nileswaku a wu nge yi hundzi nhulu leyi ni phuphu leyi ku ta lwa na mina u ndzi vavisa.
53  Xikwembu xa Abrahama ni xikwembu xa Nakori, a xi avanyise exikarhi ka hina, xikwembu xa vatata wa vona.” Kambe Yakobe a hlambanya hi Xichavo xa Isaka tata wakwe.
54  Endzhaku ka sweswo Yakobe a endla xitlhavelo entshaveni kutani a rhamba vamakwavo ku dya xinkwa. Hikwalaho va dya xinkwa kutani va etlela entshaveni.
55  Kambe Labani a pfuka nimpundzu swinene a ntswontswa vana vakwe ni vana vakwe va vanhwanyana, a va katekisa. Kutani Labani a khoma ndlela a tlhelela endhawini yakwe.
21  Kutani Yehovha a yisa nyingiso wakwe eka Sara hilaha a vuleke hakona, Yehovha a endla hilaha a vuleke hakona eka Sara.
2  Sara a tika kutani a tswalela Abrahama n’wana emalembeni yakwe ya vudyuhari enkarhini lowu vekiweke, lowu Xikwembu xi vulavuleke na yena ha wona.
3  Hikwalaho Abrahama a n’wi thya vito ra Isaka, n’wana wakwe loyi a velekeriweke yena, loyi Sara a n’wi tswaleleke yena.
4  Kutani Abrahama a yimbisa Isaka n’wana wakwe loko a ri ni masiku ya nhungu hi vukhale, hilaha Xikwembu xi n’wi leriseke hakona.
5  Abrahama a a ri ni malembe ya 100 hi vukhale loko a tswaleriwa Isaka n’wana wakwe.
6  Kutani Sara a ku: “Xikwembu xi ndzi lunghiselele ku hlekiwa: un’wana ni un’wana loyi a nga ta swi twa u ta ndzi hleka.”
7  A engeta a ku: “I mani loyi a a ta byela Abrahama a ku, ‘Kunene Sara u ta an’wisa vana,’ tanihi leswi ndzi velekeke n’wana emalembeni yakwe ya vudyuhari?”
8  N’wana a kula naswona a lumuriwa; kutani Abrahama a lunghiselela nkhuvo lowukulu hi siku ra ku lumuriwa ka Isaka.
9  Sara a a tshamela ku vona n’wana loyi Agara lowa Muegipta a n’wi tswaleleke Abrahama, a ri karhi a vungunya.
10  Kutani a ku eka Abrahama: “Hlongola hlonga leri ra xisati ni n’wana wa rona, hikuva n’wana wa hlonga leri ra xisati a nga ka a nga vi mudyandzhaka swin’we ni n’wana wa mina Isaka!”
11  Kambe leswi a swi n’wi tsakisanga Abrahama nikatsongo malunghana ni n’wana wakwe.
12  Kutani Xikwembu xi ku eka Abrahama: “U nga pfumeleli nchumu xa leswi Sara a tshamelaka ku ku byela swona malunghana ni mufana ni hlonga ra wena ra xisati xi ku hetela ntsako. Yingisa rito rakwe, hikuva leswi swi nga ta vitaniwa mbewu ya wena swi ta huma eka Isaka.
13  Loko ku ri n’wana wa hlonga ra xisati, na yena ndzi ta n’wi endla tiko, hikuva i n’wana wa wena.”
14  Abrahama a pfuka nimpundzu swinene kutani a teka xinkwa ni gula ra dzovo ra mati a swi nyika Agara, a swi veka ekatleni ra yena, a n’wi nyika ni n’wana, a n’wi hlongola. Kutani a famba a tsendzeleka emananga ya Bera-xeba.
15  Eku heteleleni mati ma hela eguleni ra dzovo, kutani a lahlela n’wana ehansi ka xin’wana xa swihlahla.
16  Hiloko a suka a ya tshama ehansi a ri yexe, empfhukeni wo ringana ku copiwa ka vurha, hikuva u te: “A ndzi lavi ku swi vona loko n’wana a fa.” Hikwalaho a tshamela ekulenyana kutani a sungula ku tlakusa rito rakwe a rila.
17  Hiloko Xikwembu xi twa rito ra mufana, kutani ntsumi ya Xikwembu yi vitana Agara yi ri ematilweni, yi ku eka yena: “Swo yini hi wena, Agara? U nga chavi, hikuva Xikwembu xi twe rito ra mufana lahaya a nga kona.
18  Suka u yima, tlakula mufana u n’wi khoma hi voko, hikuva ndzi ta n’wi endla tiko lerikulu.”
19  Xikwembu xi n’wi pfula mahlo kutani a vona xihlovo xa mati; a famba a ya tata gula ra dzovo hi mati, a nyika ni mufana leswaku a nwa.
20  Xikwembu xi hambeta xi va ni mufana, a ya emahlweni a kula, a tshama emananga; a va mucopi.
21  Kutani a ya tshama emananga ya Parani, mana wakwe a n’wi tekela nsati etikweni ra Egipta.
22  Hi nkarhi wolowo, Abimeleke xikan’we na Fikolo murhangeri wa vuthu rakwe va ku eka Abrahama: “Xikwembu xi na wena eka hinkwaswo leswi u swi endlaka.
23  Kutani sweswi, ndzi hlambanyele kwala hi Xikwembu leswaku u nge hi kanganyisi, mina ni vana va mina ni switukulwana swa mina; leswaku hi ku ya hi rirhandzu leri tshembekeke leri ndzi tirhisaneke na wena ha rona, u ta tirhisana na mina ni tiko leri u luveleke eka rona.”
24  Hiloko Abrahama a ku: “Ndzi ta hlambanya.”
25  Endzhaku ka loko Abrahama a sole Abimeleke hi matimba malunghana ni xihlovo xa mati lexi malandza ya Abimeleke ma xi tekeke hi ku lwa,
26  Abimeleke a ku: “A ndzi tivi leswaku i mani la endleke leswi, hambi ku ri wena a wu ndzi byelanga, na mina a ndzi nga si swi twa ku fikela namuntlha.”
27  Hiloko Abrahama a teka tinyimpfu ni tihomu a swi nyika Abimeleke, kutani havumbirhi bya vona va endla ntwanano.
28  Loko Abrahama a yimise nkombo wa swinyimpfana swa ntlhambi swi ri swoxe,
29  Abimeleke a ya emahlweni a ku eka Abrahama: “Swinyimpfana swa nkombo leswi u swi yimiseke swi ri swoxe laha, swi vula yini?”
30  Kutani a ku: “U ta amukela swinyimpfana swa nkombo leswi nga evokweni ra mina, swi va vumbhoni bya leswaku ndzi cele xihlovo lexi.”
31  Hi yona mhaka leyi a thyeke ndhawu yoleyo Bera-xeba, hikuva havumbirhi bya vona va hlambanye xihlambanyo kwalaho.
32  Kutani va endla ntwanano eBera-xeba, lowu endzhaku ka wona Abimeleke na Fikolo murhangeri wa vuthu rakwe va nga suka va yima va tlhelela etikweni ra Vafilisita.
33  Endzhaku ka sweswo a byala murhi wa mutamarisiki eBera-xeba kutani kwalaho a vitana vito ra Yehovha Xikwembu lexi tshamaka hilaha ku nga riki na makumu.
34  Kutani Abrahama a tshama masiku yo tala a ri muluveri etikweni ra Vafilisita.
25  Ku tlula kwalaho, Abrahama a tlhela a teka nsati, vito ra yena a ku ri Ketura.
2  Hi ku famba ka nkarhi a n’wi tswalela Zimrana na Yokixani na Medani na Midiyani na Ixibaka na Xuwe.
3  Yokixani a va tata wa Xeba na Dedani. Vana va Dedani a ku ri Axurimi na Letuxima na Lewumima.
4  Vana va Midiyani a ku ri Efa na Efere na Hanoko na Abayida na Elida. Lava hinkwavo a va ri vana va Ketura.
5  Endzhaku Abrahama a nyika Isaka hinkwaswo leswi a a ri na swona,
6  kambe vana va vasati lavatsongo lava Abrahama a a ri na vona, Abrahama a va nyika tinyiko. Kutani a va fambisa a ha hanya va suka eka Isaka n’wana wakwe, a va yisa tlhelo ra vuxa, etikweni ra le Vuxeni.
7  Masiku ya malembe lawa Abrahama a ma hanyeke hi lawa, i malembe ya 175.
8  Kutani Abrahama a timeka a fa a dyuhele swinene, a kurile naswona a enerisekile, hiloko a vekiwa eka varikwavo.
9  Kutani Isaka na Iximayele vana vakwe va n’wi lahla ebakweni ra Makapela ensin’wini ya Efroni n’wana wa Sohari lowa Muheti, leyi nga emahlweni ka Mamre,
10  nsimu leyi Abrahama a nga yi xava eka vana va Heti. Abrahama a lahliwa kwalaho, swin’we na Sara nsati wakwe.
11  Endzhaku ka rifu ra Abrahama, Xikwembu xi hambeta xi katekisa Isaka n’wana wakwe, naswona Isaka a a tshama ekusuhi na Bera-lahayi-royi.
12  Lawa i matimu ya Iximayele n’wana wa Abrahama loyi Agara lowa Muegipta nandza wa Sara a nga n’wi tswalela Abrahama.
13  Lawa i mavito ya vana va Iximayele, hi mavito ya vona, hi ku ya hi masungulo ya mindyangu ya vona: Mativula ya Iximayele i Nebayoto ku landzela Kedari na Adibiyele na Mibisama
14  na Mixama na Duma na Masa,
15  Hadada na Thema, Yeturi, Nafixi na Kedema.
16  Lava hi vona vana va Iximayele, naswona lawa i mavito ya vona hi ku ya hi swivava swa vona ni hi mixaxa ya vona leyi biyeriweke: tindhuna ta 12 hi ku ya hi swivongo swa tona.
17  Malembe ya ku hanya ka Iximayele hi lawa, i malembe ya 137. Kutani a timeka a fa, hiloko a vekiwa eka varikwavo.
18  Kutani va tshama ku sukela eHavhila ekusuhi na Xure, leyi nga emahlweni ka Egipta, ku ya fika eAsiriya. A fika a tshama emahlweni ka vamakwavo hinkwavo.
19  Lawa i matimu ya Isaka n’wana wa Abrahama. Abrahama a va tata wa Isaka.
20  Isaka a a ri ni malembe ya 40 hi vukhale loko a teka Raveka, n’wana wa Bethuwele lowa Musiriya wa le Padani-aramu a va nsati wakwe, makwavo wa xisati wa Labani lowa Musiriya.
21  Isaka a tshamela ku kombela eka Yehovha ngopfu-ngopfu a kombelela nsati wakwe hikuva a a ri mhika; hikwalaho Yehovha a hlamula xikombelo xa yena, Raveka nsati wakwe a tika.
22  Kutani vana lava nga endzeni ka yena va lwa, hikwalaho a ku: “Loko swi ri hi ndlela leyi, hikwalaho ka yini ndzi hanya?” Hiloko a famba a ya vutisa eka Yehovha.
23  Yehovha a ku eka yena: “Ku ni matiko mambirhi ekhwirini ra wena, naswona vanhu va matiko mambirhi va ta hambanisiwa eka swirho swa wena swa le ndzeni; vanhu va tiko lerin’wana va ta va ni matimba ku tlula vanhu va tiko lerin’wanyana, naswona lonkulu u ta tirhela lontsongo.”
24  Hakatsongo-tsongo masiku yakwe ya ku veleka ma fika, kutani waswivo, a ku ri ni mahahla ekhwirini rakwe.
25  Wo sungula a huma a tshwukile hinkwako-nkwako ku fana ni nguvu ya ximfumo ya voya; kutani a n’wi thya vito ra Esawu.
26  Endzhaku ka sweswo makwavo a huma, voko ra yena ri khomelele exirhendzeni xa Esawu; kutani a n’wi thya vito ra Yakobe. Isaka a a ri ni malembe ya 60 hi vukhale loko yena a va veleka.
27  Kutani vafana lava va kula, Esawu a va munhu la tivaka ku hlota, munhu wa le nhoveni, kambe Yakobe a va munhu la pfumalaka xisandzu, a tshama emintsongeni.
28  Isaka a a rhandza Esawu hikuva a swi vula leswaku u ta dya nyama, kasi Raveka a a rhandza Yakobe.
29  Siku rin’wana Yakobe a a ri karhi a sweka xiculu loko Esawu a vuya hi le ku hloteni enhoveni, a a karhele.
30  Kutani Esawu a ku eka Yakobe: “Ndza ku kombela, hatlisa u ndzi nyika swo tshwuka ndzi dya—sweswo swo tshwuka, hikuva ndzi karhele!” Hi yona mhaka leyi a nga thyiwa vito ra Edomu.
31  Hiloko Yakobe a ku: “Rhanga hi ku ndzi xavisela mfanelo ya wena ya ku va mativula!”
32  Esawu a ya emahlweni a ku: “Vona, ndzi ta fa, xana mfanelo ya mina ya ku va lonkulu hi ku velekiwa yi ndzi pfuna hi yini?”
33  Kutani Yakobe a engeta a ku: “Rhanga hi ku ndzi hlambanyela!” Kutani a n’wi hlambanyela ni ku xavisa mfanelo yakwe ya ku va mativula eka Yakobe.
34  Hiloko Yakobe a nyika Esawu xinkwa ni xiculu xa tinyawa, a dya a tlhela a nwa. Kutani a suka a famba. Kavaloko Esawu a lahla mfanelo ya ku va lonkulu hi ku velekiwa.
13  Hiloko Abrama a huma aEgipta, yena ni nsati wakwe ni hinkwaswo leswi a a ri na swona, na Lota  a ri na yena, va ya eNegebu.
2  Abrama a a ri ni mintlhambi yo tala ya swifuwo ni silivhere ni nsuku.
3  Kutani a famba a ri karhi a dzima mixaxa ni ku rhurha a huma eNegebu a ya eBethele, endhawini leyi ntsonga wa yena a wu ri eka yona ro sungula exikarhi ka Bethele na Ayi,
4  endhawini ya alitari leyi a nga yi endla eku sunguleni; kutani Abrama a ya emahlweni a vitana vito ra Yehovha.
5  Lota loyi a a fambisana na Abrama, na yena a a ri ni tinyimpfu ni tihomu ni mintsonga.
6  Kutani tiko a ri va pfumelelanga leswaku va tshama swin’we, hikuva nhundzu ya vona a yi tele, hikwalaho a va swi kotanga ku tshama swin’we.
7  Kutani ku pfuka mholovo exikarhi ka varisi va swifuwo swa Abrama ni varisi va swifuwo swa Lota; hi nkarhi wolowo a ku tshama Mukanana ni Muperezi etikweni rero.
8  Hikwalaho Abrama a ku eka Lota: “Ndza ku kombela, u nga tshuki u pfumela leswaku ku va ni ku holova exikarhi ka mina na wena ni le xikarhi ka varisi va swifuwo swa mina ni varisi va swifuwo swa wena, hikuva hi vamakwerhu.
9  Xana tiko hinkwaro a ri ku pfulekelanga ke? Ndza ku kombela, hambana na mina. Loko u ya eximatsini, ndzi ta ya exineneni; kambe loko u ya exineneni, ndzi ta ya eximatsini.”
10  Kutani Lota a tlakusa mahlo a vona Muganga hinkwawo wa Yordani, leswaku hinkwawo a wu ri ndhawu leyi kumaka mati kahle loko Yehovha a nga si lovisa Sodoma na Gomora, a wu fana ni ntanga wa Yehovha, wu fana ni tiko ra Egipta ku ya fika eSowara.
11  Kutani Lota a hlawula Muganga hinkwawo wa Yordani, Lota a rhurhisa nxaxa wakwe a wu yisa evuxeni. Hiloko va hambana.
12  Abrama a tshama etikweni ra Kanana, kambe Lota a tshama exikarhi ka miti ya Muganga. A hetelela a dzime ntsonga wakwe ekusuhi na Sodoma.
13  Vanhu va Sodoma a va bihile naswona a va ri vadyohi lavakulu eka Yehovha.
14  Yehovha a ku eka Abrama endzhaku ka loko Lota a hambane na yena: “Ndzi kombela u tlakusa mahlo ya wena, u languta tlhelo ra n’walungu ni tlhelo ra dzonga ni tlhelo ra vuxa ni tlhelo ra vupela-dyambu endhawini leyi u nga eka yona,
15  hikuva tiko hinkwaro leri u ri vonaka, ndzi ta ku nyika rona, wena ni mbewu ya wena hilaha ku nga riki na makumu.
16  Ndzi ta endla leswaku mbewu ya wena yi fana ni ntshuri wa misava, lerova loko munhu o kota ku hlaya ntshuri wa misava, hikwalaho ni mbewu ya wena yi ta hlayiwa.
17  Suka u yima, u rhendzeleka etikweni ku vona ku leha ni ku anama ka rona, hikuva ndzi ta ku nyika rona.”
18  Kutani Abrama a hambeta a tshama emintsongeni. Endzhakunyana a ya tshama exikarhi ka mirhi leyikulu ya Mamre leyi nga eHebroni; kwalaho a akela Yehovha alitari.
14  Kutani emasikwini ya Amirafele hosi ya Xinara na Ariyoko hosi ya Elasara, Kedolawomere hosi ya Elami na Tidala hosi ya Goyimi,
2  lava valwa na Bera hosi ya Sodoma, na Birixa hosi ya Gomora, na Xinabu hosi ya Adima, na Xemebere hosi ya Seboyima, ni hosi ya le Bela (hileswaku, Sowara).
3  Lava hinkwavo va famba swin’we va ya eRivaleni ra le Hansi ra Sidima, hileswaku, Lwandle ra Munyu.
4  Va ve ehansi ka Kedolawomere malembe ya 12, kambe hi lembe ra vu-13 va xandzuka.
5  Hi lembe ra vu-14 Kedolawomere a ta swin’we ni tihosi leti a ti ri na yena, kutani va hlula Varefayimi eAxitaroti-kanayimi, ni Vasusimi eHamu, ni Vaemimi eXavhe-kiriyatimi,
6  ni Vahori entshaveni ya vona ya Seyiri ku ya fika aEliparani, leyi nga emananga.
7  Kutani va hundzuluka va ta aEni-mixipata, hileswaku, Kadexi, va hlula tiko hinkwaro ra Vaamaleke swin’we ni Vaamori lava a va tshama eHasasoni-tamara.
8  Enkarhini lowu hosi ya le Sodoma yi ya enyimpini ni hosi ya Gomora ni hosi ya le Adima ni hosi ya le Seboyima ni hosi ya le Bela, (hileswaku, Sowara), ti fola ti landzelana ku ya lwa nyimpi na vona eRivaleni ra le Hansi ra Sidima,
9  ti lwa na Kedolawomere hosi ya le Elami na Tidala hosi ya le Goyimi na Amirafele hosi ya le Xinara na Ariyoko hosi ya le Elasara; tihosi ta mune ti lwa ni tihosi ta ntlhanu.
10  Rivala ra le Hansi ra Sidima a ri ri ni migodi-godi ya nhlaka; tihosi ta Sodoma na Gomora ti baleka kutani ti wela eka yona, naswona leti seleke ti balekela endhawini ya tintshava.
11  Kutani vahluri va teka nhundzu hinkwayo ya Sodoma na Gomora ni swakudya swa vona hinkwaswo, va famba.
12  Va teke na Lota n’wana wa makwavo wa Abrama ni nhundzu yakwe kutani va famba. A a tshama eSodoma hi nkarhi wolowo.
13  Endzhaku ka sweswo ku ta munhu la poneke a ta byela Abrama lowa Muheveru. Hi nkarhi wolowo a a tshama exikarhi ka mirhi leyikulu ya Mamre wa Muamori, makwavo wa Exikoli ni makwavo wa Anere; a va ri vanakulobye va Abrama.
14  Kutani Abrama a twa leswaku makwavo u endliwe khumbi. Hiloko a hlengeleta vanhu vakwe lava leteriweke, mahlonga ya 318 lama tswariweke endyangwini wakwe, kutani a va hlongorisa ku ya fika eDani.
15  Nivusiku a ava mavuthu yakwe, yena ni mahlonga yakwe, leswaku a lwa na vona, kutani a va hlula, a va hlongorisa ku ya fika eHoba, leyi nga en’walungwini wa Damaska.
16  Kutani a kuma nhundzu hinkwayo, a kuma na Lota makwavo ni nhundzu yakwe xikan’we ni vavasati ni tiko.
17  Hosi ya Sodoma yi huma ku ta hlangana na yena loko a vuya hi le ku hluleni ka Kedolawomere ni tihosi leti a ti ri na yena, eRivaleni ra le Hansi ra Xavhe, hileswaku Rivala ra le Hansi ra hosi.
18  Kutani Melkisedeke hosi ya le Salema a humesa xinkwa ni vhinyo, a a ri muprista wa Xikwembu Lexi nge Henhla-henhla.
19  Kutani a n’wi katekisa a ku: “A ku katekisiwe Abrama wa Xikwembu Lexi nge Henhla-henhla,Muendli wa tilo ni misava;
20  Naswona a ku dzunisiwe Xikwembu Lexi nge Henhla-henhla,Lexi nyiketeke lava ku tshikilelaka evokweni ra wena!” Hiloko Abrama a n’wi nyika vukhume bya hinkwaswo.
21  Endzhaku ka sweswo hosi ya Sodoma yi ku eka Abrama: “Ndzi nyike mimoya-xiviri, kambe u teka nhundzu.”
22  Hiloko Abrama a ku eka hosi ya Sodoma: “Ndzi tlakusa voko ra mina ndzi hlambanya eka Yehovha Xikwembu Lexi nge Henhla-henhla, Muendli wa tilo ni misava,
23  leswaku ku sukela eka harhana ku ya eka ngoti ya phaxani, e-e, a ndzi nge teki nchumu eka leswi swi nga swa wena, leswaku u nga vuli u ku, ‘Hi mina ndzi fuwiseke Abrama.’
24  U nga ndzi nyiki nchumu! Swi ringene leswi majaha ana ma swi dyeke, ni xiavelo xa vavanuna lava fambeke na mina, Anere na Exikoli na Mamre—a va teke xiavelo xa vona.”
29  Endzhaku ka sweswo Yakobe a famba a ya etikweni ra vanhu va le Vuxeni.
2  A languta, kutani a ku ri ni xihlovo enhoveni naswona mintlhambi yinharhu ya tinyimpfu a yi etlele kwalaho kusuhi na xona, hikuva eka xihlovo xexo a va tolovele ku nwisa mintlhambi; naswona a ku ri ni ribye lerikulu ehenhla ka nomu wa xihlovo.
3  Loko mintlhambi hinkwayo yi hlengeletiwe kwalaho, a va khunguluxa ribye ri suka ehenhla ka nomu wa xihlovo, kutani va nwisa mintlhambi, endzhaku va tlherisela ribye endhawini ya rona, ehenhla ka nomu wa xihlovo.
4  Kutani Yakobe a ku eka vona: “Vamakwerhu, xana mi huma endhawini yihi?” vona va ku: “Hi huma eHarani.”
5  Kutani a ku eka vona: “Xana ma n’wi tiva Labani ntukulu wa Nakori?” vona va ku: “Ha n’wi tiva.”
6  Hiloko a ku eka vona: “Xana swa ha n’wi fambela kahle?” Va hlamula va ku: “Swa ha famba kahle. Rahele n’wana wakwe wa xisati hi loyi a taka ni tinyimpfu!”
7  A ya emahlweni a ku: “Phela, ka ha ri nhlikanhi. A hi wona nkarhi wo hlengeleta mintlhambi. Nwisani tinyimpfu mati kutani mi ti yisa emadyelweni.”
8  Hiloko va ku: “A hi pfumeleriwanga ku endla tano kukondza mintlhambi yi hlengeletiwa hinkwayo, kunene va khunguluxa ribye ri suka ehenhla ka nomu wa xihlovo. Kutani hi fanele hi nwisa tinyimpfu.”
9  Loko a ha vulavula na vona, Rahele a ta ni tinyimpfu ta tata wakwe, hikuva a a ri murisi wa xisati.
10  Loko Yakobe a vona Rahele n’wana wa Labani makwavo wa mana wakwe, ni tinyimpfu ta Labani makwavo wa mana wakwe, hi ku hatlisa Yakobe a tshinela a khunguluxa ribye ri suka ehenhla ka nomu wa xihlovo kutani a nwisa tinyimpfu ta Labani makwavo wa mana wakwe.
11  Yakobe a ntswontswa Rahele kutani a tlakusa rito a rila.
12  Yakobe a byela Rahele leswaku i makwavo  wa tata wa yena nileswaku i n’wana wa Raveka. Kutani yena a tsutsuma a ya byela tata wakwe.
13  Loko Labani a twa hi xiviko xa Yakobe n’wana wa makwavo wa xisati, a tsutsuma a n’wi hlanganisa. Kutani a n’wi angarha ni ku n’wi ntswontswa naswona a n’wi tisa endlwini yakwe. Kutani a rungulela Labani swilo leswi hinkwaswo.
14  Endzhaku ka sweswo Labani a ku eka yena: “Hakunene u rhambu ra mina ni nyama ya mina.” Kutani a tshama na yena n’hweti hinkwayo.
15  Endzhaku ka sweswo Labani a ku eka Yakobe: “Leswi u nga makwerhu, xana u fanele ku ndzi tirhela mahala?  Ndzi byele, Hakelo ya wena ku ta va yini?”
16  Mhaka a yi yimise xileswi, Labani a a ri ni vana vambirhi va vanhwanyana. Vito ra lonkulu a ku ri Leya kasi vito ra lontsongo a ku ri Rahele.
17  Kambe nghohe ya Leya a yi nga sasekanga, kasi Rahele a a ri ni xivumbeko xo saseka ni nghohe yo saseka.
18  Yakobe a a rhandza Rahele. Kutani a ku: “Ndzi nga ku tirhela malembe ya nkombo leswaku ndzi kuma Rahele n’wana wa wena lontsongo.”
19  Hiloko Labani a ku: “Swa antswa ndzi ku nyika yena ku ri ni ku n’wi nyika wanuna  un’wana. Hambeta u tshama na mina.”
20  Kutani Yakobe a tirhela Rahele malembe ya nkombo, kambe ematihlweni ya yena ma fane ni masiku ma nga ri mangani hikwalaho ka leswi a a n’wi rhandzisa xiswona.
21  Kutani Yakobe a ku eka Labani: “Ndzi nyike nsati wa mina, ndzi tivana na yena, hikuva masiku ya mina ma herile.”
22  Hiloko Labani a hlengeleta vanhu va ndhawu hinkwavo a endla nkhuvo.
23  Kambe nimadyambu a teka Leya n’wana wakwe a n’wi tisela yena leswaku a ta tivana na yena.
24  Ku tlula kwalaho, Labani a teka Zilpa nandza wakwe wa xisati a n’wi nyika Leya n’wana wakwe leswaku a va nandza wa yena.
25  Kutani nimixo ku kumeka leswaku a ku ri Leya! Hikwalaho a ku eka Labani: “I yini leswi u ndzi endleke swona? Xana a ndzi nga tirheli Rahele eka wena? Kutani, hikwalaho ka yini u ndzi kanganyisile?”
26  Hiloko Labani a ku: “A hi endlisi swona endhawini ya ka hina, a hi hlomisi wansati lontsongo emahlweni ka lonkulu.
27  Tlangela hilaha ku heleleke vhiki ra wansati loyi. Endzhaku ka sweswo u ta nyikiwa ni loyi un’wana wansati hi ku ndzi tirhela malembe ya nkombo lama engetelekeke.”
28  Hikwalaho Yakobe a endla tano, a tlangela hilaha ku heleleke vhiki ra wansati loyi endzhaku ka sweswo a n’wi nyika Rahele n’wana wakwe a va nsati wa yena.
29  Handle ka sweswo, Labani a teka Biliha nandza wakwe wa xisati a n’wi nyika Rahele n’wana wakwe leswaku a va nandza wa yena.
30  Kutani a tlhela a tivana na Rahele naswona a kombisa rirhandzu lerikulu eka Rahele ku ri ni le ka Leya, kutani a ya emahlweni a tirhela Labani malembe ya nkombo lama engetelekeke.
31  Loko Yehovha a vona leswaku Leya wa vengiwa, a pfula mbeleko wakwe, kambe Rahele a tshama a ri mhika.
32  Leya a tika a veleka n’wana a n’wi thya vito ra Ruveni, hikuva u te: “Hileswaku Yehovha u vone vusiwana bya mina, sweswi nuna wa mina u ta ndzi rhandza.”
33  A tlhela a tika a veleka n’wana, kutani a ku: “Hikuva Yehovha u ndzi yingisile, a ndzi vengiwa kutani u ndzi nyike loyi nakambe.” Hikwalaho a n’wi thya vito ra Simiyoni.
34  A tlhela a tika nakambe a veleka n’wana, kutani a ku: “Sweswi nuna wa mina u ta tihlanganisa na mina, hikuva ndzi n’wi tswalele vana vanharhu.” Hikokwalaho u thyiwe vito ra Levhi.
35  A tlhela a tika nakambe a veleka n’wana, kutani a ku: “Sweswi ndzi ta dzunisa Yehovha.” Hikokwalaho a n’wi thya vito ra Yuda. Endzhaku ka sweswo a yima ku veleka.
40  Kutani endzhaku ka swilo leswi mucheri wa vhinyo ya hosi ya Egipta swin’we ni mubaki, va dyohela hosi ya vona, hosi ya Egipta.
2  Faro a hlundzukela valanguteri va yena vambirhi, murhangeri wa vacheri va vhinyo ni murhangeri wa vabaki.
3  Kutani a va nghenisa ekhotsweni ra yindlu ya murhangeri wa varindzi, endlwini ya khotso, endhawini leyi Yosefa a a khotsiwe eka yona.
4  Kutani murhangeri wa varindzi a avela Yosefa leswaku a va na vona a ta va tirhela; va tshama ekhotsweni masikunyana.
5  Kutani mucheri wa vhinyo ni mubaki, va hosi ya Egipta lava a va ri vakhotsiwa endlwini leyi nga khotso, va lorha norho, hi vusiku byin’we ha un’we wa vona a lorha norho wakwe lowu nga ni nhlamuselo ya wona.
6  Loko Yosefa a fika eka vona a va languta nimixo, ina, a va ri ni gome.
7  Kutani a vutisa hi ta valanguteri va Faro lava a va ri na yena ekhotsweni ra yindlu ya n’wini wa vona, a ku: “Hikwalaho ka yini swikandza swa n’wina swi tsanile namuntlha?”
8  Hiloko va ku eka yena: “Hi lorhe norho, naswona a hi na muhlamuseri.” Kutani Yosefa a ku eka vona: “Xana tinhlamuselo a ti humi eka Xikwembu? Ndzi kombela mi ndzi rungulela yona.”
9  Murhangeri wa vacheri va vhinyo a rungulela Yosefa norho wakwe, a ku eka yena: “Phela enorhweni wa mina ndzi vone murhi wa vhinya emahlweni ka mina.
10  Emurhini wa vhinya a ku ri ni swirhabyana swinharhu, naswona a swi tikomba swi hluka swihluke. A wu rhumbuka. Swichocho swa wona swi wupfise madiriva ya swona.
11  Xinwelo xa Faro a xi ri evokweni ra mina, kutani ndzi teka madiriva ndzi ma kamela exinwelweni xa Faro. Endzhaku ka sweswo ndzi nyika Faro xinwelo.”
12  Kutani Yosefa a ku eka yena: “Nhlamuselo ya wona hi leyi: Swirhabyana swinharhu i masiku manharhu.
13  Masiku manharhu ku sukela sweswi Faro u ta tlakusa nhloko ya wena, kunene u ta ku tlherisela exikhundlheni xa wena; kunene u ta nyika Faro xinwelo hi ku ya hilaha a wu endla hakona eku sunguleni loko wa ha ri mucheri wa vhinyo wa yena.
14  Nilokoswiritano, xikan’we-kan’we loko swi ku fambela kahle u hambeta u ndzi tsundzuka, ndzi kombela u ndzi kombisa musa wa rirhandzu u vulavula hi mina eka Faro, u ndzi humesa endlwini leyi.
15  Hikuva entiyisweni ndzi tlhakisiwe etikweni ra Vaheveru; ni kwala a ndzi endlanga nchumu nikatsongo lerova va nga ndzi hoxa ekhotsweni leri nga khele.”
16  Loko murhangeri wa vabaki a vona leswaku u n’wi hlamusele leswinene, na yena a ku eka Yosefa: “Na mina a ndzi lorha, kutani a ku ri ni swirhundzu swinharhu swa xinkwa xo basa ehenhla ka nhloko ya mina,
17  eka xirhundzu lexi nga ehenhla-henhla a ku ri ni mixaka hinkwayo ya swakudya swa Faro leswi endliweke hi mubaki, naswona a ku ri ni tinyenyana leti a ti dya swakudya leswi nga eswirhundzwini ehenhla ka nhloko ya mina.”
18  Kutani Yosefa a hlamula a ku: “Nhlamuselo ya wona hi leyi: Swirhundzu swinharhu i masiku manharhu.
19  Masiku manharhu ku sukela sweswi Faro u ta tlakusa nhloko ya wena a yi susa, kunene u ta ku hayeka emhandzini; kunene tinyenyana ti ta dya nyama ya wena.”
20  Kutani hi siku ra vunharhu ku va siku ra ku velekiwa ka Faro, hiloko a endlela malandza ya yena hinkwawo nkhuvo naswona a tlakusa nhloko ya murhangeri wa vacheri va vhinyo ni nhloko ya murhangeri wa vabaki exikarhi ka malandza yakwe.
21  Hikwalaho a tlherisela murhangeri wa vacheri va vhinyo entirhweni wa yena wa ku chela vhinyo, kutani a hambeta a nyika Faro xinwelo.
22  Kambe murhangeri wa vabaki a n’wi hayeka, hilaha Yosefa a va hlamuseleke hakona.
23  Hambiswiritano, murhangeri wa vacheri va vhinyo a nga n’wi tsundzukanga Yosefa, u n’wi rivarile.
39  Loko ku ri Yosefa, u rhelerisiwe aEgipta, kutani Potifaro, mutirhi wa le hubyeni ya Faro, murhangeri wa varindzi wa Muegipta, a n’wi xava evokweni ra Vaiximayele lava nga n’wi rhelerisela kwalaho.
2  Kambe Yehovha a va na Yosefa, lerova a va munhu la humelelaka naswona a va wa le henhla endlwini ya n’wini wakwe wa Muegipta.
3  N’wini wa yena a swi vona leswaku Yehovha a a ri na yena nileswaku hinkwaswo leswi a a swi endla, Yehovha a a swi humelerisa evokweni ra yena.
4  Yosefa a hambeta a kuma ku tsakeriwa ematihlweni ya n’wini wakwe naswona a hamba a n’wi tirhela, lerova a n’wi veka a lawula yindlu ya yena, ni hinkwaswo leswi a swi ri swa yena a swi nyiketa evokweni rakwe.
5  Ku sukela loko a vekiwile ku lawula yindlu ya yena ni ku langutela hinkwaswo leswi a swi ri swa yena, Yehovha a hambeta a katekisa yindlu ya Muegipta hikwalaho ka Yosefa, naswona mikateko ya Yehovha yi va eka hinkwaswo leswi a a ri na swona endlwini ni le masin’wini.
6  Hinkwaswo leswi a swi ri swa yena a hetelela hi ku swi siya evokweni ra Yosefa; a a nga swi tivi leswi a a ri na swona handle ka xinkwa lexi a a xi dya. Ku tlula kwalaho, Yosefa a kula a ri ni xivumbeko xo saseka naswona a languteka a sasekile.
7  Endzhaku ka swilo leswi nsati wa n’wini wa yena a tlakusela mahlo eka Yosefa a ku: “Etlela na mina.”
8  Kambe a a tshamela ku ala, a byela nsati wa n’wini wa yena a ku: “N’wini wanga a nga swi tivi leswi ndzi nga na swona endlwini, naswona hinkwaswo leswi a nga na swona u swi veke evokweni ra mina.
9  A nga kona lonkulu ku ndzi tlula endlwini leyi, naswona a nga ndzi alelanga nchumu handle ka wena ntsena, hikuva u nsati wa yena. Kutani ndzi nga byi endlisa ku yini vubihi lebyi lebyikulu ndzi dyohela Xikwembu hakunene?”
10  Kutani loko a vulavule na Yosefa siku ni siku leswaku a etlela na yena, a tshama na yena, a nga n’wi yingisanga.
11  Kambe esikwini leri ku fana ni masiku man’wana, a nghena endlwini yakwe ku ya endla ntirho wakwe, naswona a ku nga ri na munhu wa vanhu va yindlu loyi a a ri endlwini.
12  Kutani nsati wa n’wini wa yena a n’wi khoma hi nguvu ya yena, a ku: “Etlela na mina!” Kambe yena a siya nguvu ya yena evokweni rakwe a baleka a humela ehandle.
13  Loko a vona leswaku u siye nguvu yakwe evokweni ra yena a balekela ehandle,
14  a huwelela vanhu va yindlu a ku eka vona: “Vonani! U hi tisele munhu, Muheveru, leswaku a ta hi endla xihlekiso. U tile a lava ku etlela na mina, kambe ndzi huwelela hi rito lerikulu.
15  Loko a ndzi twa ndzi tlakusa rito ra mina ndzi huwelela, a siya nguvu ya yena etlhelo ka mina a baleka a humela ehandle.”
16  Endzhaku ka sweswo a hlayisa nguvu ya Yosefa etlhelo kakwe ku fikela loko n’wini wakwe a vuya endlwini yakwe.
17  Kutani a vulavula na yena hi marito lawa, a ku: “Nandza wa Muheveru loyi u hi tiseleke yena u tile a ta ndzi endla xihlekiso.
18  Kambe kuteloko ndzi tlakusa rito ndzi huwelela, a siya nguvu ya yena etlhelo ka mina a baleka a humela ehandle.”
19  Vuyelo byi ve leswaku loko n’wini wakwe a twa marito ya nsati wakwe lawa a n’wi byeleke wona a ku: “Nandza wa wena u ndzi endle leswi ni leswi,” hiloko a hlundzuka ngopfu.
20  Kutani n’wini wa Yosefa a n’wi teka a n’wi nyiketa endlwini ya khotso, endhawini leyi vakhotsiwa va hosi a va pfaleriwa eka yona, a tshama kwalaho, endlwini ya khotso.
21  Hambiswiritano, Yehovha a hambeta a va na Yosefa naswona a n’wi engetela musa wa rirhandzu ni ku endla leswaku a kuma ku tsakeriwa ematihlweni ya mulanguteri lonkulu wa yindlu ya khotso.
22  Kutani mulanguteri lonkulu wa yindlu ya khotso a nyikela vakhotsiwa hinkwavo lava a va ri endlwini ya khotso evokweni ra Yosefa; hinkwaswo leswi a va swi endla hi yena loyi a a lerisa leswaku swi endliwa.
23  Mulanguteri wa yindlu ya khotso a a nga ha languteli nchumu, hikuva Yehovha a a ri na Yosefa ni leswi a a swi endla, Yehovha a a endla leswaku swi humelela.
19  Kutani tintsumi leti timbirhi ti fika eSodoma nimadyambu, Lota a a tshame enyangweni ya Sodoma. Loko Lota a ti vona, a suka a yima a ti hlanganisa a fika a nkhinsama, xikandza xakwe xi langute emisaveni.
2  Kutani a ku: “Sweswi, tihosi ta mina, ndzi kombela leswaku mi hambukela endlwini ya nandza wa n’wina mi etlela kona vusiku lebyi, mi hlambisiwa milenge ya n’wina, ndza mi kombela. Kutani mi ta pfuka nimpundzu swinene mi khoma ndlela ya n’wina.” Hiloko va ku: “E-e, kambe hi ta etlela entsendzeleni vusiku lebyi.”
3  Kambe a phikelela ngopfu kukondza va hambukela eka yena, va nghena endlwini yakwe. Kutani a va endlela nkhuvo, a va bakela ni swinkwa leswo-ke-comela, kutani va dya.
4  Loko va nga si ya eku etleleni, vanhu va muti, ku nga vavanuna va Sodoma, va rhendzela yindlu, ku sukela eka mufana ku ya eka munhu la kuleke, vanhu hinkwavo va ri ntshungu wun’we.
5  Va huwelela Lota va ku: “Xana va kwihi vavanuna lava fikeke laha ka wena madyambu lawa? Va humese leswaku hi ta tivana na vona.”
6  Lota a hetelela hi ku humela ehandle a ya eka vona enyangweni, kambe a pfala nyangwa a ri ehandle.
7  Hiloko a ku: “Vamakwerhu, ndza mi kombela, mi nga endli swo biha.
8  Ndza mi kombela, ndzi ni vana vambirhi va vanhwanyana lava nga si tshamaka va tivana ni wanuna. Ndzi kombela ku mi humesela vona. Kutani mi va endla hilaha swi vonakaka swi ri swinene hakona ematihlweni ya n’wina. Ntsena mi nga endli nchumu eka vavanuna lava, hikuva hi swona swi endleke leswaku va ta ehansi ka ndzhuti wa lwangu ra mina.”
9  Hiloko va ku: “Yimela le kule!” Va engeta va ku: “Munhu loyi u tile laha a ta luvela, kambe entiyisweni u lava ku tiendla muavanyisi. Sweswi hi ta ku endla swo biha ngopfu ku tlula leswi hi nga ta va endla swona.” Kutani wanuna loyi, Lota, va n’wi susumeta hi matimba, naswona a va ri ekusuhi ni ku tshova nyangwa.
10  Kutani vavanuna lava va tshambuluta mavoko ya vona va kokela Lota endlwini laha a va ri kona, va pfala nyangwa.
11  Kambe va endla leswaku vavanuna lava a va ri enyangweni ya yindlu va pfaleka mahlo, ku sukela eka lontsongo ku ya eka lonkulu, va kondza va karhala ku ringeta ku kuma laha nyangwa yi nga kona.
12  Kutani vavanuna lava va ku eka Lota: “Xana wa ha ri ni van’wana laha? Humesa endhawini leyi, mukon’wana ni vana va majaha ni va vanhwanyana ni hinkwavo lava nga va wena emutini lowu!
13  Hi ta lovisa ndhawu leyi, hikuva ku riliwa hi vona swinene emahlweni ka Yehovha, hi yona mhaka leyi Yehovha a hi rhumeke leswaku hi ta lovisa muti lowu.”
14  Hikwalaho Lota a huma a ya vulavula ni vakon’wana vakwe lava a va ta teka vana vakwe, a ku eka vona: “Pfukani! Humani endhawini leyi, hikuva Yehovha u ta lovisa muti lowu!” Kambe ematihlweni ya vakon’wana vakwe a a vonaka a fana ni munhu la vungunyaka.
15  Hambiswiritano, loko vurhonga byi tsuvuka, tintsumi ti sungula ku hatlisisa Lota, ti ku: “Pfuka! Teka nsati wa wena ni vana va wena vambirhi lava nga kona laha, hikuva u nga lovisiwa hikwalaho ka xidyoho xa muti lowu!”
16  Loko a nonoka, hi ntsetselelo wa Yehovha ehenhla ka yena, vavanuna lava va n’wi khoma hi voko, va khoma ni voko ra nsati wakwe ni mavoko ya vana vakwe vambirhi, va n’wi humesa va ya n’wi yimisa ehandle ka muti.
17  Loko va va humesele ehandle, va ku eka vona: “Balekani mi ponisa mimoya-xiviri ya n’wina! Mi nga languti endzhaku naswona mi nga yimi eMugangeni lowu hinkwawo! Balekelani endhawini ya tintshava, mi chava leswaku mi nga lovisiwi!”
18  Kutani Lota a ku eka vona: “Yehovha, ndza ku kombela, ku nga ri sweswo!
19  Ndza ku kombela, sweswi nandza wa wena u kume ku tsakeriwa ematihlweni ya wena lerova u engetele musa wa wena wa rirhandzu, lowu u ndzi kombeke wona leswaku u londzovota moya-xiviri wa mina wu hanya, kambe mina—a ndzi nge swi koti ku balekela endhawini ya tintshava hikuva ndzi chava leswaku khombo ri nga va ekusuhi na mina kutani ndzi fa kunene.
20  Sweswi ndza ku kombela, muti lowu wu le kusuhinyana leswaku ndzi balekela kona naswona i nchumu wutsongo. Ndza ku kombela, xana ndzi nga balekela kona​—xana a hi nchumu wutsongo?—​moya-xiviri wa mina wu ta hambeta wu hanya.”
21  Kutani a ku eka yena: “Ndza ku ehleketelela nakambe ni le ka leswi, hi ku ka ndzi nga wu lovisi muti lowu u vulavuleke ha wona.
22  Hatlisa! Balekela kona, hikuva a ndzi nge endli nchumu u nga si fika eka wona!” Hi yona mhaka leyi a thyeke muti wolowo vito ra Sowara.
23  Dyambu a ri tlhavile ehenhla ka tiko loko Lota a fika eSowara.
24  Kutani Yehovha a nisa xivavula ni ndzilo leswi humaka eka Yehovha ematilweni, swi nela ehenhla ka Sodoma na Gomora.
25  Kutani a herisa miti leyi, ni Muganga hinkwawo ni vaaki va muti hinkwavo ni swimilana swa misava.
26  Nsati wakwe a languta endzhaku a ri endzhaku ka yena, kutani a hundzuka tshuka ra munyu.
27  Abrahama a khoma ndlela ka ha ri mpundzu swinene a ya endhawini leyi a a yime eka yona emahlweni ka Yehovha.
28  Kutani a languta ehansi etlhelo ra Sodoma na Gomora ni tlhelo ra Muganga hinkwawo, a vona xivono. Phela, musi wo dzwihala a wu tlhandluka etikweni ku fana ni musi wo dzwihala wa vuhiselo!
29  Kuteloko Xikwembu xi lovise miti ya Muganga, Xikwembu xi tsundzuka Abrahama hi ku humesa Lota exikarhi ka miti leyi nga lovisiwa loko xi lovisa miti leyi Lota a a tshama exikarhi ka yona.
30  Endzhakunyana Lota a suka eSowara a ya tshama endhawini ya tintshava, vana vakwe vambirhi va vanhwanyana a va ri swin’we na yena, hikuva a a chava ku tshama eSowara. Kutani a tshama ebakweni, yena ni vana vakwe vambirhi va vanhwanyana.
31  Lowa mativula a ku eka lontsongo: “Tatana u kurile naswona a ku na wanuna etikweni la nga ta tivana na hina hi ku ya hi ndlela ya misava hinkwayo.
32  Tana, a hi nyike tatana vhinyo leswaku a nwa kutani hi etlela na yena, hi tihlayisela vana eka tata wa hina.”
33  Vusiku byebyo va tshamela ku nyika tata wa vona vhinyo leswaku a nwa; kutani lowa mativula a nghena a etlela ni tata wakwe, kambe a nga swi tivanga loko n’wana wa yena a etlela na yena niloko a pfuka.
34  Siku leri tlhandlamaka lowa mativula a ku eka lontsongo: “Waswivo, ndzi etlele na tatana tolo nivusiku. A hi n’wi nyike vhinyo nakambe leswaku a nwa vusiku bya namuntlha. Kutani wena u nghena u etlela na yena, kutani hi tihlayisela vana eka tata wa hina.”
35  Kutani va tlhela va nyika tata wa vona vhinyo hi ku phindha-phinda vusiku byebyo leswaku a nwa; lontsongo a suka a ya etlela na yena, kambe a nga swi tivanga loko n’wana wa yena a etlela na yena niloko a pfuka.
36  Vana va Lota havambirhi va tikisiwa hi tata wa vona.
37  Hi ku famba ka nkarhi lowa mativula a veleka n’wana kutani a n’wi thya vito ra Mowabu. I tata wa Mowabu ku fikela ni namuntlha.
38  Loko ku ri lontsongo, na yena a veleka n’wana kutani a n’wi thya vito ra Beni-ami. I tata wa vana va Amone ku fikela ni namuntlha.
24  Sweswi Abrahama a a dyuhele, a a ri ni malembe yo tala; naswona Yehovha a a katekise Abrahama hi swilo hinkwaswo.
2  Hikwalaho Abrahama a ku eka nandza lonkulu vandyangu wakwe, loyi a a lawula hinkwaswo leswi a a ri na swona: “Ndzi kombela u veka voko ra wena ehansi ka ndzhumbi wa mina,
3  hikuva ndzi fanele ndzi ku hlambanyisa hi Yehovha, Xikwembu xa matilo ni Xikwembu xa misava, leswaku a wu nge n’wi tekeli n’wananga nsati eka vana va Vakanana lava ndzi tshamaka exikarhi ka vona,
4  kambe u ta ya etikweni ra rikwerhu ni le maxakeni ya mina, kunene u ta tekela n’wananga Isaka nsati.”
5  Kambe, nandza a ku eka yena: “Ku ta endleka yini loko wansati yoloye a nga swi naveli ku ta na mina etikweni leri? Xana ndzi fanele ndzi tiyiseka leswaku ndzi tlherisela n’wana wa wena etikweni leri u humeke eka rona?”
6  Hiloko Abrahama a ku eka yena: “Tivonele leswaku u nga tlheriseli n’wananga kona.
7  Yehovha Xikwembu xa matilo la ndzi humeseke endlwini ya tatana ni le tikweni ra maxaka ya mina ni loyi a vulavuleke na mina, la hlambanyeke eka mina, a ku, ‘Tiko leri ndzi ta ri nyika mbewu ya wena,’ u ta rhuma ntsumi leyi nga ta ku rhangela emahlweni, kunene u ta tekela n’wananga nsati kona.
8  Loko wansati yoloye a nga swi naveli ku vuya na wena, u ta ntshunxeka eka xihlambanyo lexi u xi hlambanyeke eka mina. Ntsena u nga tlheriseli n’wananga etikweni rero.”
9  Hiloko nandza a veka voko rakwe ehansi ka ndzhumbi wa n’wini wakwe Abrahama, kutani a hlambanya eka yena malunghana ni mhaka leyi.
10  Hikwalaho nandza a teka tikamela ta khume eka tikamela ta n’wini wakwe, a famba a khome xilo xin’wana ni xin’wana lexinene xa n’wini wakwe. Kutani a suka a khoma ndlela a ya eMesopotamiya emutini wa Nakori.
11  Eku heteleleni a nkhinsamisa tikamela exihlobyeni xa mati lexi nga ehandle ka muti, hi nkarhi wa madyambu, hi nkarhi lowu vavasati lava kaka mati a va tolovele ku huma ha wona.
12  Kutani a ku: “Yehovha Xikwembu xa n’wini wanga Abrahama, ndzi kombela u endla swi koteka namuntlha emahlweni ka mina naswona u kombisa n’wini wanga Abrahama musa wa rirhandzu.
13  Sweswi ndzi yime enseledyaneni wa mati, naswona vana va vanhwanyana va vanhu va muti va huma ku ta ka mati.
14  Leswi swi faneleke ku humelela hileswaku nhwanyana loyi ndzi nga ta ku eka yena, ‘Ndzi kombela u rhula khuwana ra wena leswaku ndzi nwa mati,’ entiyisweni na yena a nga ta ku, ‘Nwana mati, ndzi ta tlhela ndzi nyika ni tikamela ta wena mati,’ hi yena loyi u nga ta n’wi nyika nandza wa wena, Isaka; kutani u ndzi tivisa ha swona leswaku u komba n’wini wanga rirhandzu leri tshembekeke.”
15  Kuteloko a nga si heta ku vulavula, hiloko ku humelela Raveka, loyi a nga velekeriwa Bethuwele n’wana wa Milka nsati wa Nakori, makwavo wa Abrahama, naswona khuwana ra yena a ri ri ekatleni.
16  Nhwanyana loyi a a koka-mahlo swinene hi ku languteka, a ri nhwana, naswona a ku nga ri na wanuna la nga tshama a tivana na yena hi tlhelo ra rimbewu; kutani a rhelela enseledyaneni a fika a tata khuwana, a khupuka.
17  Xikan’we-kan’we nandza a tsutsuma a n’wi hlanganisa, kutani a ku: “Ndzi kombela u ndzi nwisanyana mati ya khuwana ra wena.”
18  Hiloko a ku: “Nwana hosi yanga.” A hatlisa a ehlisela khuwana rakwe evokweni rakwe a n’wi nyika a nwa.
19  Loko a hete ku n’wi nyika a nwa, a ku: “Ndzi ta kela ni tikamela ta wena kukondza ti heta ku nwa.”
20  Hikwalaho a hatlisa a chululela khuwana rakwe exitsengeleni, a tsutsuma a ya ka mati exihlobyeni hi ku phindha-phindha, a kela tikamela hinkwato.
21  Nkarhi lowu hinkwawo wanuna loyi a a n’wi langute hi ku hlamala, a miyerile ku vona loko Yehovha a endle riendzo rakwe ri humelela kumbe ri nga humeleli.
22  Kutani loko tikamela ti hete ku nwa, wanuna loyi a teka xingwavila xa le nhompfini xa nsuku lexi ntiko wa xona wu nga hafu ya xikele ni vusenga byimbirhi bya mavoko, lebyi ntiko wa byona a wu ri tixikele ta nsuku ta khume,
23  a ya emahlweni a ku: “Xana u n’wana wa mani? Ndzi kombela u ndzi byela. Xana ku ni kamara endlwini ya tata wa wena laha hi nga etlelaka kona vusiku lebyi?”
24  Hiloko a ku eka yena: “Ndzi n’wana wa Bethuwele n’wana Milka, loyi a nga n’wi tswalela Nakori.”
25  A ya emahlweni a ku eka yena: “Hi ni byanyi ni furu yo tala, ni ndhawu yo etlela eka yona vusiku lebyi.”
26  Kutani wanuna loyi a nkhinsama a tiwisela emahlweni ka Yehovha
27  a ku: “A ku dzunisiwe Yehovha Xikwembu xa n’wini wanga Abrahama, loyi a nga tshikangiki musa wakwe wa rirhandzu ni vutshembeki byakwe eka n’wini wanga. Loko ndzi ri endleleni, Yehovha u ndzi rhangele a ndzi tisa endlwini ya vamakwavo va n’wini wanga.”
28  Kutani nhwanyana a tsutsuma a ya byela vandyangu wa mana wakwe hi swilo leswi.
29  Raveka a a ri ni makwavo wa xinuna loyi vito rakwe a ku ri Labani. Kutani Labani a tsutsumela eka wanuna loyi a a ri ehandle enseledyaneni.
30  Kuteloko a vona xingwavila xa le nhompfini ni vusenga emavokweni ya makwavo niloko a twa marito ya Raveka makwavo, a ku: “Hi yona ndlela leyi wanuna loyi a vulavuleke na mina ha yona,” hiloko a ya eka wanuna loyi, kutani waswivo, a a yime ekusuhi ni tikamela enseledyaneni.
31  Hiloko a ku: “Tana, wena munhu la katekisiweke wa Yehovha. Hikwalaho ka yini u yime laha handle, kasi mina ndzi yi lunghisile yindlu ni ndhawu ya tikamela?”
32  Kutani wanuna a nghena endlwini, a ntshunxa matomu ya tikamela ni ku nyika tikamela byanyi ni furu, a n’wi nyika ni mati leswaku a hlamba milenge yakwe ni milenge ya vavanuna lava a va ri na yena.
33  Kutani ku vekiwa swakudya emahlweni ka yena, kambe a ku: “A ndzi nge dyi ndzi nga si vulavula timhaka ta mina.” Hikwalaho yena a ku: “Vulavula!”
34  A ya emahlweni a ku: “Ndzi nandza wa Abrahama.
35  Yehovha u katekise n’wini wanga swinene hikuva u hambeta a n’wi endla lonkulu naswona u n’wi nyika tinyimpfu ni tihomu ni silivhere ni nsuku ni malandza ya xinuna ni ya xisati ni tikamela ni timbhongolo.
36  Ku tlula kwalaho, Sara nsati wa n’wini wanga u tswalele n’wini wanga n’wana se a dyuhele; kutani u ta n’wi nyika hinkwaswo leswi a nga na swona.
37  Hikwalaho n’wini wanga u ndzi hlambanyisile a ku, ‘U nga tshuki u tekela n’wananga nsati eka vana va Vakanana etikweni leri ndzi tshamaka eka rona.
38  E-e, kambe u ta ya endlwini ya tatana ni le ndyangwini wa ka hina, hi kona laha u nga ta tekela n’wananga nsati kona.’
39  Kambe ndzi ku eka n’wini wanga, ‘Ku ta endleka yini loko wansati yoloye a nga lavi ku vuya na mina?’
40  Yena a ku eka mina, ‘Yehovha, loyi ndzi fambeke emahlweni ka yena u ta rhuma ntsumi yakwe yi famba na wena, kunene yi ta endla leswaku u humelela endleleni ya wena; kutani u fanele ku tekela n’wananga nsati endyangwini wa ka hina ni le ndlwini ya tatana.
41  Loko u fika endyangwini wa ka hina, hi nkarhi wolowo u ta ntshunxiwa exibohweni xa xihlambanyo xa mina, loko va nga ku nyiki yena, u ta ntshunxeka exibohweni xa xihlambanyo xa mina.’
42  “Loko ndzi fika enseledyaneni namuntlha, ndzi te, ‘Yehovha Xikwembu xa n’wini wanga Abrahama, loko kunene u endla leswaku ndlela ya mina leyi ndzi yi fambaka yi humelela,
43  sweswi ndzi yime enseledyaneni wa mati. Leswi swi faneleke ku humelela hileswaku nhwanyana la nga ta huma ku ta ka mati, loyi ndzi nga ta ku eka yena: “Ndzi kombela ku nwa matinyana ekhuwaneni ra wena,”
44  ni loyi kunene a nga ta ndzi byela a ku: “Nwanani mati, ndzi ta tlhela ndzi kela ni tikamela ta wena mati,” hi yena wansati loyi Yehovha a n’wi nyikaka n’wana wa n’wini wanga.’
45  “Ndzi nga si heta ku vulavula embilwini ya mina, waswivo, Raveka a huma a ri ni khuwana rakwe ekatleni; a rhelela enseledyaneni a ta ka mati. Kutani ndzi ku eka yena, ‘Ndzi kombela u ndzi nyika ndzi nwa.’
46  Hikwalaho a hatlisa a rhula khuwana rakwe, a ku, ‘Nwana, naswona ndzi ta tlhela ndzi nwisa ni tikamela ta wena.’ Kutani ndzi nwa, naswona a nwisa ni tikamela.
47  Endzhaku ka sweswo ndzi n’wi vutisa ndzi ku, ‘Wena u n’wana wa mani?’ yena a ku, ‘Ndzi n’wana wa Bethuwele n’wana wa Nakori, loyi Milka a nga n’wi tswalela yena.’ Hikwalaho ndzi n’wi vehela xingwavila enhompfini yakwe ni vusenga emavokweni.
48  Kutani ndzi nkhinsama ndzi tiwisela emahlweni ka Yehovha, ndzi dzunisa Yehovha Xikwembu xa n’wini wanga Abrahama, loyi a nga ndzi rhangela hi ndlela ya ntiyiso leswaku n’wana wa n’wini wanga ndzi ta n’wi tekela n’wana wa makwavo.
49  Loko hakunene u kombisa musa wa rirhandzu ni vutshembeki eka n’wini wanga, ndzi byele sweswi; kambe, loko swi nga ri tano, ndzi byele leswaku ndzi ta hundzulukela evokweni ra xinene kumbe eka ra ximatsi.”
50  Kutani Labani na Bethuwele va hlamula va ku: “Nchumu lowu wu huma eka Yehovha. A hi nge swi koti ku vulavula swo biha kumbe leswinene eka wena.
51  Hi loyi Raveka emahlweni ka wena. N’wi teke u famba, a a ve nsati wa n’wana wa n’wini wa wena, hilaha Yehovha a vuleke hakona.”
52  Kuteloko nandza wa Abrahama a twa marito ya vona, xikan’we-kan’we a tiwisela emisaveni emahlweni ka Yehovha.
53  Kutani nandza loyi a humesa swilo swa silivhere ni swilo swa nsuku ni tinguvu a nyika Raveka; a nyika makwavo ni mana wakwe swilo swo hlawuleka.
54  Endzhaku ka sweswo, yena ni vavanuna lava a va ri na yena va dya ni ku nwa, kutani va etlela kona vusiku byebyo, va pfuka nimixo. Kutani a ku: “Ndzi tshikeni ndzi ya eka n’wini wanga.”
55  Hiloko makwavo ni mana wakwe va ku: “Nhwanyana a a tshame na hina kwalomu ka masiku ya khume. Endzhaku ka sweswo a nga famba.”
56  Kambe a ku eka vona: “Mi nga ndzi khomeleli, hikuva Yehovha u endle leswaku ndlela ya mina yi humelela. Ndzi tshikeni, leswaku ndzi ta ya eka n’wini wanga.”
57  Kutani va ku: “A hi vitaneni nhwanyana hi twa nomu wakwe.”
58  Va vitana Raveka, va ku eka yena: “Xana u ta famba ni wanuna loyi?” Yena a ku: “Ndzi tiyimiserile ku famba.”
59  Hiloko va fambisa Raveka makwavo wa vona ni muhlayisi wakwe ni nandza wa Abrahama ni vanhu vakwe.
60  Kutani va katekisa Raveka va ku eka yena: “Mawaku wena makwerhu, onge u nga va magidi ma andzisiwe ka 10 000, mbewu ya wena a yi hluke enyangweni ya lava va yi vengaka.”
61  Endzhaku ka sweswo Raveka ni vatirhi vakwe va xisati va tlakuka va ya gada tikamela, va landzela wanuna loyi; kutani nandza a teka Raveka a khoma ndlela.
62  Kutani Isaka a ta hi ndlela leyi yaka eBera-lahayi-royi, hikuva a a tshama etikweni ra Negebu.
63  Isaka a a humile a famba-famba leswaku a ta anakanyisisa a ri enhoveni hi nkarhi wa madyambu. Loko a tlakusa mahlo a languta, waswivo, a ku ta tikamela!
64  Loko Raveka a tlakusa mahlo a vona Isaka, a xika ekameleni.
65  Kutani a ku eka nandza: “I mani munhu luya a fambaka enhoveni a taka ku ta hi hlanganisa?” nandza a ku: “I n’wini wanga.” Kutani a teka lapi ra nhloko a tifunengeta.
66  Nandza a rungulela Isaka hinkwaswo leswi a swi endleke.
67  Endzhaku ka sweswo Isaka a n’wi tisa entsongeni wa Sara mana wakwe. Hiloko a teka Raveka a va nsati wakwe; kutani a n’wi rhandza, Isaka a kuma nchavelelo endzhaku ko lahlekeriwa hi mana wakwe.
43  Ndlala a yi ri yikulu ngopfu etikweni.
2  Kuteloko va hete ku dya koroni leyi va teke na yona hi le Egipta, tata wa vona a ku eka vona: “Tlhelelani mi ya hi xavela swakudyanyana.”
3  Kutani Yuda a ku eka yena: “Munhu luya u hi nyikele vumbhoni erivaleni, a ku, ‘Mi nga ha tlheli mi vona xikandza xa mina handle ka loko makwenu a ri na n’wina.’
4  Loko u hi rhumela ni makwerhu, hi ta ya hi ya ku xavela swakudya.
5  Kambe loko u nga n’wi rhumeli, a hi nge yi, hikuva munhu luya u hi byele a ku, ‘Mi nga ha tlheli mi vona xikandza xa mina handle ka loko makwenu a ri na n’wina.’”
6  Israyele a huwelela a ku: “Hikwalaho ka yini mi ndzi vavisile hi ku byela munhu luya leswaku mi ni makwenu un’wana?”
7  Hiloko va ku: “Munhu luya u hi vutisise hi ku kongoma malunghana na hina ni maxaka ya hina, a ku, ‘Xana tata wa n’wina wa ha hanya? Xana mi ni makwenu un’wana?’ hiloko hi n’wi byela timhaka leti. Kunene, xana a hi ta swi tivisa ku yini leswaku a a ta ku, ‘Tanani ni makwenu’?”
8  Eku heteleleni Yuda a byela Israyele tata wakwe a ku: “Rhumela mufana na mina, hi ta pfuka hi famba leswaku hi ta hambeta hi hanya hi nga fi, hina na wena ni vana va hina lavatsongo.
9  Ndzi ta va xitiyisekiso xa yena. U ta ndzi rihisa ndziho evokweni ra mina hikwalaho ka yena. Loko ndzo tsandzeka ku n’wi tisa eka wena ni ku n’wi nyiketa eka wena, ndzi ta va ndzi ku dyohele nkarhi hinkwawo.
10  Kambe loko a hi nga hlwelanga, sweswi a hi ta va hi ye hi tlhela hi vuya kambirhi loku.”
11  Kutani Israyele tata wa vona a ku eka vona: “Loko swi ri tano, endlani leswi: Tekani swilo leswinene ngopfu leswi humesiwaka hi tiko mi swi chela eswikutswini swa n’wina, mi swi yisa eka munhu luya swi va nyiko: balsama yitsongo, vulombenyana, labidanumi ni rihanti ra nhlaka, timanga ta pistaxiyo ni tialmondi.
12  Nakambe, mi khoma mali leyi phindhiweke kambirhi; ni mali leyi yi tlherisiweke emilon’wini ya minkwama ya n’wina mi ta yi tlherisa hi voko ra n’wina. Kumbexana a ku ri xihoxo.
13  Mi pfuka mi teka makwenu, mi tlhelela eka munhu luya.
14  Onge Xikwembu xa Matimba Hinkwawo xi nga va ni ntwela-vusiwana eka n’wina emahlweni ka munhu luya, leswaku entiyisweni a mi ntshunxela makwenu un’wana na Benjamini. Kambe loko ndzi fanele ku pfumatiwa vana, entiyisweni ndzi ta pfumatiwa vana!”
15  Hikwalaho vavanuna lava va teka nyiko leyi, naswona va teka mali leyi phindhiweke kambirhi na Benjamini hi voko ra vona. Kutani va pfuka va ya aEgipta va fika va yima emahlweni ka Yosefa.
16  Loko Yosefa a vona Benjamini a ri na vona, xikan’we-kan’we a ku eka munhu loyi a a lawula yindlu ya yena: “Teka vanhu lava u va yisa endlwini, u dlaya swifuwo, u lunghiselela, hikuva vanhu lava va ta dya na mina ninhlikanhi.”
17  Hi ku hatlisa munhu loyi a endla hilaha Yosefa a n’wi byeleke hakona. Kutani munhu loyi a teka vavanuna lava a va yisa endlwini ya Yosefa.
18  Kambe vanhu lava va chava hikuva va yisiwe endlwini ya Yosefa, kutani va ku: “Hi tisiwe laha hikwalaho ka mali leyi hi tlheleke na yona ro sungula eminkwameni ya hina, va ta hi wela ehenhla va hi hlasela va hi endla mahlonga, va teka ni timbhongolo ta hina!”
19  Hikwalaho va tshinelela munhu loyi a a lawula yindlu ya Yosefa va vulavula na yena va ri enyangweni ya yindlu,
20  va ku: “Hi khomele hosi yanga! Entiyisweni hi fike ro sungula hi ta xava swakudya.
21  Kambe loko hi fika hi pfula minkwama ya hina laha hi etleleke kona, waswivo, mali ya un’wana ni un’wana wa hina a yi ri enon’wini wa nkwama wa yena, mali ya hina yi ri ntiko lowu heleleke. Hi lava ku yi tlherisa hi mavoko ya hina.
22  Kutani hi te ni mali leyi engetelekeke emavokweni ya hina leswaku hi ta xava swakudya. Entiyisweni a hi n’wi tivi la vekeke mali ya hina eminkwameni ya hina.”
23  Kutani yena a ku: “Swi lulamile. Mi nga chavi. Xikwembu xa n’wina ni Xikwembu xa tata wa n’wina hi xona xi mi nyikeke xuma eminkwameni ya n’wina. Mali ya n’wina yi sungule yi ta eka mina.” Endzhaku ka sweswo a va humesela Simiyoni.
24  Kutani munhu loyi a yisa vanhu lava endlwini ya Yosefa naswona a va nyika mati leswaku va ta hlamba milenge ya vona, a nyika timbhongolo ta vona furu.
25  Va lunghisa nyiko leswaku va ta yi nyika Yosefa loko a fika ninhlikanhi, hikuva a va twile leswaku va ta dyela xinkwa kwalaho.
26  Loko Yosefa a nghena endlwini, va n’wi yisela nyiko leyi a yi ri evokweni ra vona endlwini, naswona va tiwisela ehansi emahlweni ka yena.
27  Endzhaku ka leswi a va vutisa loko va ha pfuke kahle a ku: “Xana tata wa n’wina la kuleke loyi mi vulavuleke hi yena wa ha pfuke kahle? Xana wa ha hanya?”
28  Hiloko va ku: “Nandza wa wena, tatana wa ha pfuke kahle. Wa ha hanya.” Kutani va nkhinsama va tiwisela ehansi.
29  Loko a tlakusa mahlo a vona Benjamini makwavo, n’wana wa mana wakwe, a ya emahlweni a ku: “Xana loyi i makwenu lontsongo eka hinkwenu loyi mi ndzi byeleke hi yena?” Kutani a engeta: “Onge Xikwembu xi nga kombisa ku ku tsakela n’wananga.”
30  Sweswi Yosefa a a nga ha khomeki hikuva mintlhaveko yakwe ya le ndzeni a yi tsakele makwavo lerova a lava ndhawu ya ku rilela eka yona kutani a nghena ekamareni ra le mpfungwe a rilela kona.
31  Endzhaku ka sweswo a hlamba xikandza xakwe a huma a tikhoma, a ku: “Phamelani swakudya.”
32  Kutani va n’wi phamela a ri yexe na vona va tiphamela va ri voxe, va phamela ni Vaegipta lava a va dya na yena va ri voxe; hikuva Vaegipta a va nga dyi swakudya ni Vaheveru, hikuva i nchumu lowu nyenyetsaka eka Vaegipta.
33  A va tshame emahlweni ka yena, wa mativula hi ku ya hi mfanelo ya yena ya ku va mativula ni lontsongo eka hinkwavo hi ku ya hi vutsongo bya yena; kutani va langutana hi ku hlamala.
34  Hiloko a hambeta a va nyika swakudya swa yena, kambe a engetela swakudya swa Benjamini ka ntlhanu ku tlula swakudya swa lavan’wana. Kutani va ya emahlweni va dya ni ku nwa na yena kukondza va eneriseka.
44  Endzhakunyana a lerisa munhu la lawulaka yindlu yakwe, a ku: “Tata minkwama ya vanhu lava hi swakudya hilaha va nga kotaka ku rhwala hakona kutani u veka mali ya un’wana ni un’wana wa vona enon’wini wa nkwama wa yena.
2  Kambe u veka xinwelo xa mina, xinwelo xa silivhere enon’wini wa nkwama wa lontsongo eka hinkwavo ni mali ya koroni ya yena.” Kutani a endla hi ku ya hi rito leri Yosefa a ri vuleke.
3  A ri xile nimixo loko vavanuna lava, vona ni timbhongolo ta vona va fambisiwa.
4  Va huma emutini. A va nga si ya ekule loko Yosefa a ku eka munhu la lawulaka yindlu yakwe: “Suka! Tsutsuma u landza vavanuna lavaya, u tiyiseka leswaku wa va kuma, u ku eka vona, ‘Hikwalaho ka yini mi tlherisele leswinene hi swo biha?
5  Xana lowu a hi wona nchumu lowu n’wini wanga a nwaka ha wona naswona a hlahluvaka ha wona? Mi endle nchumu wo biha.’”
6  Hiloko a va kuma, kutani a va byela marito lawa.
7  Kambe va ku eka yena: “Hikwalaho ka yini hosi ya hina yi hi byela marito lawa? A hi swinene leswaku malandza ya wena ma endla nchumu wo fana ni wolowo.
8  Phela, mali leyi hi yi kumeke emilon’wini ya minkwama ya hina hi vuye na yona etikweni ra Kanana hi yi tlherisela eka wena. Kutani, xana hi nga yivisa ku yini silivhere kumbe nsuku endlwini ya n’wini wa wena?
9  Loyi yi nga ta kumeka eka yena eka mahlonga ya wena a a fe naswona hina hi ta va mahlonga ya n’wini wa hina.”
10  Kutani a ku: “Sweswi a swi endleke hilaha mi vuleke hakona. Hikwalaho loyi yi nga ta kumeka eka yena u ta va hlonga ra mina, kambe n’wina a mi nge vi na nandzu.”
11  Kutani hi ku hatlisa un’wana ni un’wana a rhula nkwama wakwe, hiloko un’wana ni un’wana a pfula nkwama wakwe.
12  Kutani a lavisisa hi vukheta. A sungula hi lonkulu a hetelela hi lontsongo. Emakumu xinwelo xi kumeka enkwameni wa Benjamini.
13  Kutani va handzula minkhancu ya vona hi le xikarhi naswona un’wana ni un’wana wa vona a tlakula ndzhwalo wakwe a wu tlhandleka ehenhla ka mbhongolo yakwe va tlhelela emutini.
14  Yuda ni vamakwavo va nghena endlwini ya Yosefa, a a ha ri kwalaho; kutani va tiwisela ehansi emahlweni ka yena.
15  Kutani Yosefa a ku eka vona: “I xiendlo xa muxaka muni lexi mi xi endleke? Xana a mi swi tivanga leswaku munhu wo fana na mina a nga hlahluva?”
16  Hiloko Yuda a huwelela a ku: “Hi ta ku yini eka n’wini wanga? Xana hi ta vulavula yini? Xana hi nga tikombisa hi lulamile hi ndlela yihi? Xikwembu xa ntiyiso xi kume xidyoho xa mahlonga ya wena. Sweswi hi mahlonga ya n’wini wanga, hina ni loyi xinwelo xi kumiweke evokweni ra yena!”
17  Hambiswiritano, a ku: “A hi swinene leswaku ndzi endla leswi! Munhu loyi xinwelo xi kumiweke evokweni ra yena hi yena la nga ta va hlonga ra mina. Loko ku ri n’wina hinkwenu, fambani hi ku rhula mi ya eka tata wa n’wina.”
18  Kutani Yuda a n’wi tshinelela a ku: “N’wini wanga, ndza ku khongela, ndzi kombela u pfumelela hlonga ra wena ri vula rito, n’wini wanga a yingisela, naswona ku hlundzuka ka wena ku nga pfurheli hlonga ra wena, hikuva wena na Faro ma fana.
19  N’wini wanga u vutise mahlonga yakwe a ku, ‘Xana mi ni tatana kumbe makwenu?’
20  Kutani hi ku eka n’wini wanga, ‘Hi ni tatana la kuleke ni n’wana wa malembe ya vudyuhari byakwe, lontsongo eka hinkwerhu. Kambe makwavo u file kutani u sele a ri yexe eka mana wakwe, naswona tata wakwe wa n’wi rhandza.’
21  Endzhaku ka sweswo u byele mahlonga ya wena u ku, ‘N’wi tiseni eka mina leswaku ndzi ta n’wi vona.’
22  Kambe hi byele n’wini wanga hi ku, ‘A swi koteki leswaku mufana a siya tata wakwe. Loko o n’wi siya, kunene tata wakwe u ta fa.’
23  Kutani u byele mahlonga ya wena u ku, ‘Mi nga ha tlheli mi vona xikandza xa mina handle ka loko makwenu lontsongo eka n’wina hinkwenu a ta na n’wina.’
24  “Kutani hi yile eka tatana hlonga ra wena, hi n’wi byela marito ya n’wini wanga.
25  Endzhakunyana tatana a ku, ‘Tlhelelani, mi ya hi xavela swakudyanyana.’
26  Kambe hi ku, ‘A hi nge yi. Hi ta ya loko makwerhu lontsongo a ri na hina, hikuva a hi nge swi koti ku vona xikandza xa munhu luya loko makwerhu lontsongo a nga ri na hina.’
27  Kutani tatana hlonga ra wena, a ku eka hina, ‘N’wina ma swi tiva leswaku nsati wa mina u ndzi tswalele vana vambirhi ntsena.
28  Endzhakunyana loyi un’wana u hume a ndzi siya kutani ndzi huwelela ndzi ku: “Yoo, hakunene u fanele a handzuleriwile,” a ndzi si n’wi vona ku ta fikela sweswi.
29  Loko mo ndzi tekela ni loyi kutani a humeleriwa hi khombo a fa, entiyisweni mi ta yisa misisi ya vudyuhari bya mina eSheol hi khombo.’
30  “Kutani sweswi loko ndzi fika eka hlonga ra wena tatana, hi nga ri na yena mufana loyi, kasi moya-xiviri wa yena wu boheleriwe swin’we ni moya-xiviri wa loyi,
31  kutaku loko a vona leswaku mufana a nga kona u ta fa kunene, hakunene mahlonga ya wena ma ta yisa misisi ya vudyuhari bya hlonga ra wena tatana eSheol yi ri ni gome.
32  Hikuva hlonga ra wena ri ve xitiyisekiso eka mufana loko a ri kule ni tata wa yena, ri ku, ‘Loko ndzo tsandzeka ku n’wi tlherisela eka wena, ndzi ta va ndzi dyohele tatana hi masiku.’
33  Kutani ndza ku kombela sweswi, hlonga ra wena a ri tshame ri va hlonga ematshan’weni ya mufana loyi, leswaku mufana a ta famba ni vamakwavo.
34  Xana ndzi ta yisa ku yini eka tatana ndzi nga ri na yena mufana loyi, ndzi chava leswaku ndzi ta langutana ni khombo leri nga ta humelela tatana?”
47  Hikwalaho Yosefa a fika a ta vikela Faro a ku: “Tatana ni vamakwerhu ni mintlhambi ya vona ya tinyimpfu ni mintlhambi ya vona ya tihomu ni hinkwaswo leswi va nga na swona va fikile va huma etikweni ra Kanana, va laha tikweni ra Goxeni.”
2  Eka nhlayo hinkwayo ya vamakwavo a teka vanhu va ntlhanu, leswaku a va kombisa eka Faro.
3  Faro a ku eka vamakwavo: “Ntirho wa n’wina i yini?” Kutani va ku eka Faro: “Malandza ya wena i varisi va tinyimpfu, hina ni vatata wa hina.”
4  Endzhaku ka sweswo va ku eka Faro: “Hi te ku ta luvela etikweni, hikuva a ku na madyelo ya ntlhambi wa malandza ya wena, hikuva ndlala i yikulu ngopfu etikweni ra Kanana. Kutani hi kombela leswaku u pfumelela malandza ya wena ma tshama etikweni ra Goxeni.”
5  Hiloko Faro a ku eka Yosefa: “Tata wa wena ni vamakwenu va te eka wena laha.
6  Tiko ra Egipta ri le hansi ka wena. Tshamisisa tata wa wena ni vamakwenu endhawini leyinene ngopfu ya tiko. A va tshame etikweni ra Goxeni, loko u tiva ku ri ni vanhu lava nga ni xivindzi exikarhi ka vona, u va veka va va valanguteri va tihomu ta mina.”
7  Kutani Yosefa a tisa Yakobe tata wakwe a n’wi tivisa eka Faro, Yakobe a katekisa Faro.
8  Faro a ku eka Yakobe: “Xana i mangani masiku ya malembe ya vutomi bya wena?”
9  Hiloko Yakobe a ku eka Faro: “Masiku ya malembe ya vuluveri bya mina i malembe ya 130. Masiku ya malembe ya vutomi bya mina ma ve matsongo ma tlhela ma va ni ku karhateka, naswona a ma fikanga eka masiku ya malembe ya vutomi bya vatatana, emasikwini ya vutomi bya vuluveri bya vona.”
10  Endzhaku ka sweswo Yakobe a katekisa Faro kutani a suka emahlweni ka Faro.
11  Hikwalaho Yosefa a tshamisisa tata wakwe ni vamakwavo naswona a va nyika ndhawu etikweni ra Egipta, endhawini leyinene ngopfu ya tiko, etikweni ra Ramsese, hilaha Faro a leriseke hakona.
12  Yosefa a hambeta a nyika tata wakwe ni vamakwavo ni hinkwavo vandyangu wa tata wakwe xinkwa, hi ku ya hi nhlayo ya vana lavatsongo.
13  Kutani a ku nga ha ri na xinkwa etikweni hinkwaro, hikuva ndlala a yi ri yikulu ngopfu; tiko ra Egipta ni tiko ra Kanana ma heleriwa hi swakudya hikwalaho ka ndlala.
14  Yosefa a hlengeleta mali hinkwayo leyi a yi kumeka hi koroni leyi vanhu a va yi xava etikweni ra Egipta ni le tikweni ra Kanana; Yosefa a hambeta a tisa mali endlwini ya Faro.
15  Hi ku famba ka nkarhi mali ya tiko ra Egipta ni ya tiko ra Kanana yi tirhisiwa yi hela, kutani hinkwavo Vaegipta va ta eka Yosefa, va ku: “Hi nyike xinkwa! Hikwalaho ka yini hi fanele hi fa emahlweni ka wena hikwalaho ka leswi mali yi heleke?”
16  Kutani Yosefa a ku: “Loko mali yi herile, tisani swifuwo swa n’wina ndzi ta mi cincisela xinkwa hi swifuwo swa n’wina.”
17  Kutani va tisa swifuwo swa vona eka Yosefa; Yosefa a hambeta a va cincisela xinkwa hi tihanci ta vona ni swifuwo swa tinyimpfu ni swifuwo swa tihomu ni timbhongolo, a hambeta a va cincisela xinkwa hi swifuwo swa vona hinkwaswo elembeni rero.
18  Hakatsongo-tsongo lembe rero ri hela, kutani hi lembe leri tlhandlamaka va ta eka yena va ku: “Hosi ya hina a hi nge yi fihleli kambe mali ni swifuwo hi swi nyike hosi ya hina. A ku salanga nchumu emahlweni ka hosi ya hina handle ka mimiri ya hina ni tiko ra hina.
19  Hikwalaho ka yini hi fanele hi fa ematihlweni ya wena, hina ni tiko ra hina? Hi xave hi xinkwa, hina ni tiko ra hina, hina ni tiko ra hina hi ta va mahlonga ya Faro; hi nyike mbewu leswaku hi hanya hi nga fi naswona tiko ra hina ri nga sali ri pfumala vaaki.”
20  Kutani Yosefa a xavela Faro tiko hinkwaro ra Vaegipta, hikuva Muegipta un’wana ni un’wana u xavise nsimu yakwe, hikuva ndlala a yi ri yikulu eka vona; kutani tiko ri va ra Faro.
21  Loko ku ri vanhu, a va susa a va tisa emitini ku suka emakumu man’wana ya ndhawu ya Egipta ku ya eka makumu laman’wana.
22  I nsimu ya vaprista ntsena leyi a nga yi xavangiki, hikuva swiavelo swa vaprista a swi huma eka Faro, a va dya swiavelo leswi Faro a a va nyika swona. Hi yona mhaka leyi va nga yi xavisangiki nsimu ya vona.
23  Kutani Yosefa a byela vanhu a ku: “Maswivo, namuntlha n’wina ni masimu ya n’wina ndzi mi xavile mi va va Faro. Mbewu hi leyi, mi ta yi byala etikweni.
24  Loko yi humese ntshovelo mi ta nyika Faro xiphemu xa vuntlhanu, kambe swiphemu swa mune swi ta va mbewu ya n’wina ya nsimu ni swakudya swa n’wina ni swa lava va nga etindlwini ta n’wina ni vana va n’wina lavatsongo leswaku va dya.”
25  Hikwalaho va ku: “U londzovote vutomi bya hina. Onge hi nga kuma ku tsakeriwa ematihlweni ya hosi ya hina, naswona hi ta va mahlonga ya Faro.”
26  Yosefa a veka xileriso xa nawu ehenhla ka ndhawu ya Faro aEgipta leyi lombisiweke leswaku a kuma xiphemu xa vuntlhanu ku ta fika ni namuntlha. Nsimu ya ntlawa lowu hlawulekeke wa vaprista hi yona ntsena leyi nga vangiki ya Faro.
27  Israyele a hambeta a tshama etikweni ra Egipta, etikweni ra Goxeni; va tshamisekile va tswalana va andza ngopfu.
28  Yakobe a hambeta a hanya etikweni ra Egipta malembe ya 17, lerova masiku ya Yakobe, malembe ya vutomi bya yena ma va malembe ya 147.
29  Hakatsongo-tsongo masiku ya ku fa ka Israyele ma tshinela. Kutani a vitana n’wana wa yena Yosefa a ku eka yena: “Loko sweswi ndzi kume ku tsakeriwa ematihlweni ya we-​na, ndzi kombela u veka voko ra wena ehansi ka ndzhumbi wa mina, u ndzi komba musa wa rirhandzu ni vutshembeki. (Ndzi kombela u nga ndzi lahli aEgipta.)
30  Ndzi ta etlela ni vatatana, u fanele u ndzi rhwala u ndzi humesa aEgipta u ya ndzi lahla emasirheni ya vona.” Hikwalaho a ku: “Ndzi ta endla hi ku pfumelelana ni rito ra wena.”
31  Kutani a ku: “Ndzi hlambanyele.” Kutani a n’wi hlambanyela. Hiloko Israyele a wela etinhlokweni ta sangu ra yena.
48  Endzhaku ka swilo leswi Yosefa a byeriwa leswi: “Waswivo, tata wa wena u sungula ku tsana.” Hiloko a teka vana va yena vambirhi Manase na Efrayimi.
2  Kutani Yakobe a vikeriwa, va ku: “N’wana wa wena Yosefa hi loyi u tile eka wena.” Hikwalaho Israyele a tirhisa ntamu wakwe a pfuka a tshama esangwini rakwe.
3  Yakobe a ku eka Yosefa: “Xikwembu xa Matimba Hinkwawo xi humelele eka mi-​na eLuzi etikweni ra Kanana leswaku xi ndzi katekisa.
4  Kutani  xi ku eka mina, ‘Waswivo, ndzi endla leswaku u tswala, naswona ndzi ta ku andzisa ndzi ku hundzula nhlengeletano ya vanhu, mbewu ya wena leyi nga ta ta endzhaku ka wena ndzi ta yi nyika tiko leri leswaku ri va ra yona hilaha ku nga riki na makumu.’
5  Sweswi vana va wena vambirhi lava u nga velekeriwa vona etikweni ra Egipta, ndzi nga si ta eka wena aEgipta i va mina. Efrayimi na Manase va ta va va mina ku fana na Ruveni na Simiyoni.
6  Kambe rixaka ra wena leri u nga ta va tatana endzhaku ka vona ri ta va ra wena. Va ta vitaniwa hi vito ra vamakwavo endzhakeni ya vona.
7  Loko ku ri mina, Rahele u fele etlhelo ka mina endleleni etikweni ra Kanana loko ndzi ta ndzi huma ePadani, a ka ha ri mpfhuka wo leha ku ya fika etikweni ra Efurata, lerova ndzi n’wi lahla kwalaho endleleni leyi yaka aEfurata, leswi vulaka Betlehema.”
8  Kutani Israyele a vona vana va Yosefa a ku: “Xana i vamani lava?”
9  Hikwalaho Yosefa a ku eka tata wakwe: “I vana va mina lava Xikwembu xi nga ndzi nyika vona endhawini leyi.” Hiloko a ku: “Ndzi kombela u va tisa eka mina leswaku ndzi ta va katekisa.”
10  Sweswi mahlo ya Israyele a ma nga ha voni kahle hikwalaho ka vudyuhari. A a nga ha voni. Hikwalaho a va tisa ekusuhi na yena kutani a va ntswontswa a tlhela a va angarha.
11  Israyele a ya emahlweni a ku eka Yosefa: “A ndzi nga anakanyi leswaku ndzi ta vona xikandza xa wena, kambe sweswi Xikwembu xi ndzi pfumelele ku vona ni vana va wena.”
12  Endzhaku ka sweswo Yosefa a va susa ematsolweni ya yena, kutani a nkhinsama xikandza xakwe xi langute emisaveni.
13  Sweswi Yosefa a va teka havambirhi, Efrayimi hi voko rakwe ra xinene a n’wi yisa evokweni ra ximatsi ra Israyele, na Manase hi voko rakwe ra ximatsi a n’wi yisa evokweni ra xinene ra Israyele, a va tshineta ekusuhi na yena.
14  Kambe, Israyele a tshambuluta voko ra xinene a ri veka enhlokweni ya Efrayimi, hambileswi a a ri ntsongo, kutani voko rakwe ra ximatsi a ri veka enhlokweni ya Manase. U veke mavoko yakwe hi ndlela leyi hi xikongomelo, tanihi leswi Manase a a ri mativula.
15  Kutani a katekisa Yosefa a ku: “Xikwembu xa ntiyiso lexi vatatana Abrahama na Isaka va fambeke emahlweni ka xona,Xikwembu xa ntiyiso lexi a xi ndzi risa nkarhi hinkwawo wa vukona bya mina ku ta fikela esikwini leri,
16  Ntsumi leyi a yi ndzi ponisa emakhombyeni hinkwawo, a yi katekise vafana lava.Vito ra mina a ri vitaniwe ehenhla ka vona ni vito ra vatatana, Abrahama na Isaka,A va engeteleke va tala exikarhi ka misava.”
17  Loko Yosefa a vona leswaku tata wakwe a a hambeta a veka voko ra yena ra xinene enhlokweni ya Efrayimi, a swi n’wi tsakisanga, kutani a ringeta ku khoma voko ra tata wa yena a ri susa enhlokweni ya Efrayimi a ri veka enhlokweni ya Manase.
18  Hikwalaho Yosefa a ku eka tata wa yena: “A swi tano tatana, hikuva la nga mativula hi loyi. Veka voko ra wena ra xinene enhlokweni ya yena.”
19  Kambe tata wakwe a hambeta a ala a ku: “Ndza swi tiva n’wananga, ndza swi tiva. Na yena u ta va tiko, na yena u ta va lonkulu. Kambe, hilaha ku fanaka makwavo lontsongo u ta va lonkulu ku n’wi tlula, naswona vana va yena va ta tala ku fana ni matiko.”
20  A ya emahlweni a va katekisa esikwini rero, a ku: “Israyele a a twarise nkateko hi ku phindha-phindha ha n’wina a ku,‘Onge Xikwembu xi nga mi endla mi fana na Efrayimi na Manase.’” Kutani a hambeta a veka Efrayimi emahlweni ka Manase.
21  Endzhaku ka sweswo Israyele a ku eka Yosefa: “Waswivo, ndza fa, kambe Xikwembu xi ta hambeta xi va na n’wina xi mi tlherisela etikweni ra vatata wa n’wina.
22  Loko ku ri mina, ndzi ku nyika xiphemu xa ndhawu ya tiko ku tlula vamakwenu, lexi ndzi xi tekeke evokweni ra Vaamori hi banga ra mina ni vurha bya mina.”
5  Leyi i buku ya matimu ya Adamu. Siku leri Xikwembu xi nga tumbuluxa Adamu ha rona, xi n’wi endla a fana ni Xikwembu.
2  Xi va tumbuluxe va ri waxinuna ni waxisati. Endzhaku ka sweswo xi va katekisa, xi va thya xi ku i Munhu, esikwini leri xi nga va tumbuluxa ha rona.
3  Adamu a hanya malembe ya 130. Kutani a va tata wa n’wana la fanaka na yena, la nga xifaniso xakwe, a n’wi thya vito ra Seta.
4  Masiku ya Adamu endzhaku ka ku va tata wa Seta a ku ri malembe ya 800. Enkarhini wolowo a va tata wa vana va majaha ni va vanhwanyana.
5  Masiku hinkwawo lawa Adamu a ma hanyeke a ma ri malembe ya 930, kutani a fa.
6  Seta a hanya malembe ya 105. Kutani a va tata wa Enosi.
7  Endzhaku ka ku va tata wa Enosi, Seta a hambeta a hanya malembe ya 807. Enkarhini wolowo a va tata wa vana va majaha ni va vanhwanyana.
8  Masiku hinkwawo ya Seta a ma ri malembe ya 912, kutani a fa.
9  Enosi a hanya malembe ya 90. Kutani a va tata wa Kenana.
10  Endzhaku ka ku va tata wa Kenana, Enosi a hambeta a hanya malembe ya 815. Enkarhini wolowo a va tata wa vana va majaha ni va vanhwanyana.
11  Masiku hinkwawo ya Enosi a ma ri malembe ya 905, kutani a fa.
12  Kenana a hanya malembe ya 70. Kutani a va tata wa Mahalalele.
13  Endzhaku ka ku va tata wa Mahalalele, Kenana a hambeta a hanya malembe ya 840. Enkarhini wolowo a va tata wa vana va majaha ni va vanhwanyana.
14  Masiku hinkwawo ya Kenana a ma ri malembe ya 910, kutani a fa.
15  Mahalalele a hanya malembe ya 65. Kutani a va tata wa Yarete.
16  Endzhaku ka ku va tata wa Yarete, Mahalalele a hambeta a hanya malembe ya 830. Enkarhini wolowo a va tata wa vana va majaha ni va vanhwanyana.
17  Masiku hinkwawo ya Mahalalele a ma ri malembe ya 895, kutani a fa.
18  Yarete a hanya malembe ya 162. Kutani a va tata wa Enoko.
19  Endzhaku ka ku va tata wa Enoko, Yarete a hambeta a hanya malembe ya 800. Enkarhini wolowo a va tata wa vana va majaha ni va vanhwanyana.
20  Masiku hinkwawo ya ku hanya ka Yarete a ma ri malembe ya 962, kutani a fa.
21  Enoko a hanya malembe ya 65. Kutani a va tata wa Metusela.
22  Endzhaku ka ku va tata wa Metusela, Enoko a ya emahlweni a famba ni Xikwembu xa ntiyiso malembe ya 300. Enkarhini wolowo a va tata wa vana va majaha ni va vanhwanyana.
23  Masiku hinkwawo ya Enoko a ma ri malembe ya 365.
24  Enoko a ya emahlweni a famba ni Xikwembu xa ntiyiso. Kutani a nga ha vi kona, hikuva Xikwembu a xi n’wi tekile.
25  Metusela a hanya malembe ya 187. Kutani a va tata wa Lameke.
26  Endzhaku ka ku va tata wa Lameke, Metusela a hambeta a hanya malembe ya 782. Enkarhini wolowo a va tata wa vana va majaha ni va vanhwanyana.
27  Masiku hinkwawo ya Metusela a ma ri malembe ya 969, kutani a fa.
28  Lameke a hanya malembe ya 182. Kutani a va ni n’wana wa jaha.
29  A n’wi thya vito ra Nowa, a ku: “Loyi u ta hi chavelela entirhweni wa hina ni le ka ku twa ku vava ka mavoko ya hina, loku vangiwaka hi misava leyi Yehovha a yi rhukaneke.”
30  Endzhaku ka ku va tata wa Nowa, Lameke a hambeta a hanya malembe ya 595. Enkarhini wolowo a va tata wa vana va majaha ni va vanhwanyana.
31  Masiku hinkwawo ya Lameke a ma ri malembe ya 777, kutani a fa.
32  Nowa a va ni malembe ya 500 hi vukhale. Endzhaku ka sweswo Nowa a va tata wa Xeme, Hamu na Yafeta.
36  Lawa i matimu ya Esawu, leswi vulaka, Edomu.
2  Esawu u teke vasati vakwe eka vana va Kanana: I Ada n’wana wa Elone lowa Muheti na Oholibama n’wana wa Anna, ntukulu wa Zibiyoni wa Muhivhi,
3  na Basemata, n’wana wa Iximayele, makwavo waxisati wa Nebayoto.
4  Ada a tswalela Esawu Elifazi, Basemata a tswala Rhuwele,
5  Oholibama a tswala Yewuxi na Yalamu na Kora. Lava i vana va Esawu lava a nga velekeriwa vona etikweni ra Kanana.
6  Endzhaku ka sweswo Esawu a teka vasati vakwe ni vana vakwe va majaha ni va vanhwanyana ni mimoya-xiviri hinkwayo ya yindlu ya yena ni ntlhambi wakwe ni swiharhi hinkwaswo ni rifuwo hinkwaro, leri a ri hlengeleteke etikweni ra Kanana, a ya etikweni leri nga ekule na Yakobe makwavo,
7  hikuva nhundzu ya vona a yi tele ngopfu lerova a va nga ta tshama swin’we, ni tiko leri va luveleke eka rona a ri nga ha swi koti ku va nyika swilo swo tihanyisa hikwalaho ka mintlhambi ya vona.
8  Kutani Esawu a ya tshama endhawini ya tintshava ya Seyiri. Esawu i Edomu.
9  Lawa hi wona matimu ya Esawu tata wa Edomu endhawini ya tintshava ya Seyiri.
10  Lawa i mavito ya vana va Esawu: Elifazi n’wana wa Ada, nsati wa Esawu; Rhuwele n’wana wa Basemata, nsati wa Esawu.
11  Vana va Elifazi ku va Temani, Omara, Sefo, Gatamu na Kenazi.
12  Timina a va nsati lontsongo wa Elifazi, n’wana wa Esawu. Hi ku famba ka nkarhi a tswalela Elifazi, Amaleke. Lava hi vona vana va Ada nsati wa Esawu.
13  Lava i vana va Rhuwele: I Nahati na Zara, Xamaha na Miza. Lava a va ri vana va Basemata, nsati wa Esawu.
14  Lava a va ri vana va Oholibama n’wana waxisati wa Anna, ntukulu waxisati wa Zibiyoni, nsati wa Esawu, hikuva u tswalele Esawu Yewuxi na Yalamu na Kora.
15  Leti i tindhuna ta vana va Esawu: N’wana wa Elifazi, mativula ya Esawu: I ndhuna Temani, ndhuna Omara, ndhuna Sefo, ndhuna Kenazi,
16  ndhuna Kora, ndhuna Gatamu na ndhuna Amaleke. Leti hi tona tindhuna ta Elifazi etikweni ra Edomu. Lava i vana va Ada.
17  Lava i vana va Rhuwele, n’wana wa Esawu: I ndhuna Nahati, ndhuna Zara, ndhuna Xamaha, ndhuna Miza. Leti i tindhuna ta Rhuwele etikweni ra Edomu. Lava i vana va Basemata, nsati wa Esawu.
18  Eku heteleleni lava i vana va Oholibama, nsati wa Esawu: I ndhuna Yewuxi, ndhuna Yalamu, ndhuna Kora. Leti hi tona tindhuna ta Oholibama n’wana wa Anna, nsati wa Esawu.
19  Lava i vana va Esawu, hi tona tindhuna ta vona. Yena i Edomu.
20  Lava i vana va Seyiri lowa Muhori, i vaaki va tiko: I Lotana na Xobali na Zibiyoni na Anna
21  na Dixoni na Ezere na Dixani. Leti i tindhuna ta Muhori, vana va Seyiri, etikweni ra Edomu.
22  Vana va Lotana a ku ri Hori na Hemami; makwavo waxisati wa Lotana a ku ri Timina.
23  Lava i vana va Xobali: I Alivhani na Manahate na Ebali, na Xefo na Onamu.
24  Lava i vana va Zibiyoni: I Aya na Anna. Loyi i Anna la nga kuma xihlovo xa mati yo hisa emananga loko a ri eku languteleni ka timbhongolo ta Zibiyoni tata wakwe.
25  Lava i vana va Anna: I Dixoni na Oholibama n’wana wa Anna wa nhwanyana.
26  Lava i vana va Dixoni: I Hemidani na Exibani na Itirani na Kerani.
27  Lava i vana va Ezere: I Bilihani na Zavhana na Akane.
28  Lava i vana va Dixani: I Uzha na Arani.
29  Leti i tindhuna ta Muhori: I ndhuna Lotana, ndhuna Xobali, ndhuna Zibiyoni, ndhuna Anna,
30  ndhuna Dixoni, ndhuna Ezere na ndhuna Dixani. Leti i tindhuna ta Muhori hi ku ya hi tindhuna ta tiko ra Seyiri.
31  Kutani leti i tihosi leti fumeke tiko ra Edomu ku nga si va ni hosi leyi nga fuma vana va Israyele.
32  Bela n’wana wa Beyori a fuma aEdomu, kutani vito ra muti wakwe a ku ri Dinahaba.
33  Loko Bela a fa, Yobabu n’wana wa Zara wa le Bosira a fuma ematshan’weni ya yena.
34  Loko Yobabu a fa, Huxamu wa le tikweni ra Vatemani a sungula ku fuma ematshan’weni ya yena.
35  Loko Huxamu a fa, Hadada n’wana wa Bedadi la hluleke Vamidiyani etikweni ra Mowabu a sungula ku fuma ematshan’weni ya yena, vito ra muti wakwe a ku ri Avhita.
36  Loko Hadada a fa, Samila wa le Masireka a sungula ku fuma ematshan’weni ya yena.
37  Loko Samila a fa, Xawulo wa le Rehoboti lowu nga ekusuhi ni Nambu a sungula ku fuma ematshan’weni ya yena.
38  Loko Xawulo a fa, Bali-hanani n’wana wa Akibora a sungula ku fuma ematshan’weni ya yena.
39  Loko Bali-hanani n’wana wa Akibora a fa, Hadari a sungula ku fuma ematshan’weni ya yena; vito ra muti wakwe a ku ri Pawu, naswona vito ra nsati wakwe a ku ri Mehetabele n’wana wa Matirede, n’wana wa Mezahaba.
40  Kutani lawa i mavito ya tindhuna ta Esawu hi ku ya hi mindyangu ya tona, ni hi ku ya hi tindhawu ta tona, hi mavito ya tona: I ndhuna Timina, ndhuna Alivha, ndhuna Yeteti,
41  ndhuna Oholibama, ndhuna Elaha, ndhuna Pinoni,
42  ndhuna Kenazi, ndhuna Temani, ndhuna Mibisara,
43  ndhuna Magadiyele na ndhuna Iramu. Leti i tindhuna ta Edomu hi ku ya hi matshamelo ya tona etikweni ra vona. Loyi i Esawu tata wa Edomu.
41  Eku heleni ka malembe mambirhi Faro a lorha a yime ekusuhi ni nambu wa Nayili.
2  Kutani ku tlhandluka tihomu ta nkombo enambyeni wa Nayili leti langutekaka ti sasekile naswona ti nonile, ti dya exikarhi ka byanyi bya nambu wa Nayili.
3  Tihomu tin’wana ta nkombo ti tlhandluka endzhaku ka tona ti huma enambyeni wa Nayili, ti bihile naswona ti ondzile, kutani ti yima etlhelo ka tihomu leti nga eribuweni ra nambu wa Nayili.
4  Tihomu leti a ti bihile naswona ti ondzile, ti dya tihomu ta nkombo leti a ti sasekile naswona ti nonile. Hiloko Faro a pfuka.
5  Kambe a tlhela a etlela a lorha ra vumbirhi. Kutani ku humelela min’oko ya nkombo erihlangeni rin’we, yi veke kahle naswona yi ri yinene.
6  Ku tlhela ku humelela min’oko ya nkombo, yi larile naswona yi vavuriwe hi mheho ya le vuxeni, yi kula endzhaku ka yona.
7  Kutani min’oko ya nkombo yo lala yi mita min’oko ya nkombo yo nona leyi vekeke tindzoho to tala. Hiloko Faro a pfuka kutani a kuma leswaku a ku ri norho.
8  Nimixo moya wa yena a wu karhatekile. Kutani a rhumela rito leswaku ku vitaniwa vaprista hinkwavo va Egipta lava endlaka masalamusi ni tintlhari ta kona hinkwato, Faro a va rungulela milorho ya yena. Kambe a ku nga ri na loyi a nga yi hlamuselaka eka Faro.
9  Kutani murhangeri wa vacheri va vhinyo a vulavula na Faro a ku: “Namuntlha ndzi boxa swidyoho swa mina.
10  Faro a a hlundzukele malandza ya yena. Kutani a ndzi nghenisa ekhotsweni ra yindlu ya murhangeri wa varindzi, mina ni murhangeri wa vabaki.
11  Endzhaku ka sweswo hi lorhe norho hi vusiku byin’we, mina na yena. Ha un’we wa hina u lorhe norho lowu nga ni nhlamuselo ya wona.
12  Kwalaho a hi ri ni jaha ra Muheveru, nandza wa murhangeri wa varindzi. Loko hi n’wi rungulele milorho, u hi hlamusele yona. U hlamusele ha un’we wa hina hi ku ya hi norho wakwe.
13  Kutani swi endleka hilaha a hlamuseleke hakona. Mina a ndzi tlherisela exikhundlheni xa mina, kambe yena a n’wi hayeka.”
14  Kutani Faro a rhumela rito leswaku ku ya vitaniwa Yosefa a huma ekhotsweni leri nga khele a tisiwa eka yena hi ku hatlisa. Hikwalaho a byevula naswona a cinca mikhancu ya yena, a ya nghena eka Faro.
15  Kutani Faro a ku eka Yosefa: “Ndzi lorhe norho kambe ku hava la nga wu hlamuselaka. Ndzi twe ku vuriwa leswaku wena wa swi kota ku yingisa norho u tlhela u wu hlamusela.”
16  Yosefa a hlamula Faro a ku: “A ku fanelanga ku langutiwa mina! Xikwembu xi ta tivisa Faro leswinene.”
17  Faro a ya emahlweni a vulavula na Yosefa a ku: “Enorhweni wa mina a ndzi yime eribuweni ra nambu wa Nayili.
18  Kutani ku tlhandluka tihomu ta nkombo enambyeni wa Nayili ti nonile naswona ti ri ni xivumbeko xo saseka, ti sungula ku dya byanyi exikarhi ka Nayili.
19  Kutani ku tlhandluka tihomu tin’wana ta nkombo endzhaku ka tona, ti tsanile naswona xivumbeko xa tona xi bihe ngopfu, ti ondzile. A ndzi si tshama ndzi vona tihomu to fana na tona hi ku biha etikweni hinkwaro ra Egipta.
20  Tihomu to ondza, to biha ti dya tihomu ta nkombo leto sungula to nona.
21  Kutani leto nona ti nghena emakhwirini ya leto ondza, kambe a swi nga vonaki leswaku ti nghene emakhwirini ya tona, hikuva ku languteka ka tona a ka ha bihe ku fana ni le ku sunguleni. Hiloko ndzi pfuka.
22  “Endzhaku ka sweswo ndzi vona enorhweni wa mina ku ri ni min’oko ya nkombo yi humelela erihlangeni rin’we, yi veke kahle naswona yi ri yinene.
23  Kutani a ku ri ni min’oko ya nkombo leyi khwanyaneke, yi larile, yi vavuriwe hi mheho ya le vuxeni yi mila endzhaku ka yona.
24  Hiloko min’oko yo lala yi mita min’oko leyinene ya nkombo leyi nga ni tindzoho. Kutani ndzi byela vaprista lava endlaka masalamusi malunghana na yona, kambe a nga kona ni un’we la ndzi hlamuseleke.”
25  Kutani Yosefa a ku eka Faro: “Norho wa Faro i wun’we. Leswi Xikwembu xa ntiyiso xi swi endlaka xi swi byele Faro.
26  Tihomu letinene ta nkombo i malembe ya nkombo. Hilaha ku fanaka min’oko leyinene ya nkombo leyi nga ni tindzoho i malembe ya nkombo. Norho i wun’we.
27  Tihomu ta nkombo leto ondza, ni leto biha leti humeleleke endzhaku ka tona i malembe ya nkombo; ni min’oko ya nkombo leyi nga riki na nchumu, leyi vavuriweke hi mheho ya le vuxeni, ku ta va malembe ya nkombo ya ndlala.
28  Hi wona nchumu lowu ndzi wu byeleke Faro: Leswi Xikwembu xa ntiyiso xi swi endlaka xi endle leswaku Faro a swi vona.
29  “Ku ta malembe ya nkombo ya ndzalo leyikulu etikweni hinkwaro ra Egipta.
30  Kambe endzhaku ka wona ku ta humelela malembe ya nkombo ya ndlala, kunene ndzalo hinkwayo etikweni ra Egipta yi ta rivariwa kutani ndlala yi ta hlasela tiko.
31  Ndzalo leyi nga tshama yi va kona etikweni a yi nge he tiviwi hikwalaho ka ndlala leyi nga ta va kona endzhaku ka sweswo, hikuva entiyisweni yi ta va leyikulu ngopfu.
32  Leswi norho wu phindhiweke kambirhi eka Faro swi vula leswaku nchumu lowu wu simekiwe hilaha ku tiyeke hi Xikwembu xa ntiyiso, naswona Xikwembu xa ntiyiso xi ta swi endla hi ku hatlisa.
33  “Kutani sweswi Faro a a lave munhu la fanelekaka wo tlhariha a n’wi veka ehenhla ka tiko ra Egipta.
34  Faro a a teke goza a hlawula valanguteri ehenhla ka tiko, naswona u fanele ku teka xiphemu xin’we eka swiphemu swa ntlhanu swa tiko ra Egipta hi nkarhi wa ndzalo wa malembe ya nkombo.
35  A va hlengelete swakudya hinkwaswo swa malembe lamanene lama taka, naswona a va hlengelete tindzoho evokweni ra Faro ti va swakudya emitini, va fanele va swi hlayisa.
36  Swakudya sweswo swi ta va mphakelo wa tiko emalembeni ya nkombo ya ndlala lama nga ta va kona etikweni ra Egipta, leswaku tiko ri nga herisiwi hi ndlala.”
37  Nchumu lowu wu ve wunene ematihlweni ya Faro ni malandza ya yena hinkwawo.
38  Kutani Faro a ku eka malandza yakwe: “Xana a nga kumiwa munhu un’wana la fanaka ni loyi, loyi a nga ni moya wa Xikwembu?”
39  Endzhaku ka sweswo Faro a ku eka Yosefa: “Leswi Xikwembu xi ku vangeleke leswaku u tiva swilo leswi hinkwaswo, a ku na un’wana la fanelekaka ni la tlhariheke ku fana na wena.
40  Wena u ta va ehenhla ka yindlu ya mina, naswona vanhu va mina hinkwavo va ta ku yingisa hi ku helela. Ntsena ndzi ta va lonkulu eka wena exiluvelweni.”
41  Faro a engeta a ku eka Yosefa: “Ndzi ku veka ehenhla ka tiko hinkwaro ra Egipta.”
42  Hiloko Faro a susa xingwavila xa mfungho evokweni rakwe a xi vehela evokweni ra Yosefa, a n’wi ambexa tinguvu ta ntsembyana wo vevuka, a n’wi vehela ni sindza ra nsuku enhan’wini ya yena.
43  Ku tlula kwalaho, a n’wi khandziyisa ekalichini ya vumbirhi yo xiximeka leyi a a ri na yona leswaku va ta huwelela emahlweni ka yena va ku, “Avhureki!” hikwalaho va n’wi veka a lawula tiko hinkwaro ra Egipta.
44  Ku tlula kwalaho Faro a ku eka Yosefa: “Hi mina Faro, kambe handle ka mpfumelelo wa wena a ku na munhu ni un’we la nga ta tlakusa voko ra yena kumbe nenge wa yena etikweni hinkwaro ra Egipta.”
45  Endzhaku ka sweswo Faro a thya Yosefa vito ra Zafenati-paneya naswona a n’wi nyika Asenati, n’wana wa Potifera muprista wa le Oni, a va nsati wa yena. Yosefa a huma a famba etikweni ra Egipta.
46  Yosefa a a ri ni malembe ya 30 hi vukhale loko a yima emahlweni ka Faro hosi ya Egipta. Kutani Yosefa a huma emahlweni ka Faro a rhendzeleka hinkwako etikweni ra Egipta.
47  Emalembeni ya nkombo ya ndzalo tiko ri humesa swo tala.
48  Kutani a hambeta a hlengeleta hinkwaswo swakudya swa malembe ya nkombo leswi veke kona etikweni ra Egipta kutani a swi veka emitini. Swakudya swa nsimu leyi a yi rhendzele muti a a swi veka exikarhi ka wona.
49  Yosefa a hambeta a hlengeleta mavele yo tala ngopfu, a ma tele kukota sava ra lwandle ku fikela loko eku heteleleni va tshika ku ma hlaya, hikuva a ma nga ha hlayeki.
50  Malembe ya ndlala ma nga si fika, Yosefa a velekeriwa vana vambirhi lava Asenati n’wana wa Potifera muprista wa le Oni a nga n’wi tswalela vona.
51  Yosefa a thya lowa mativula vito ra Manase, hikuva, hi ku vula ka yena, “Xikwembu xi endle leswaku ndzi rivala ku karhateka ka mina hinkwako ni yindlu hinkwayo ya tatana.”
52  Lowa vumbirhi a n’wi thya vito ra Efrayimi, hikuva, hi ku vula ka yena, “Xikwembu xi ndzi andzisile etikweni ra vusiwana bya mina.”
53  Kutani malembe ya nkombo ya ndzalo lama nga va kona etikweni ra Egipta ma hela hakatsongo-tsongo,
54  hiloko malembe ya nkombo ya ndlala ma sungula ku va kona hilaha Yosefa a vuleke hakona. Kutani ku va ni ndlala etikweni hinkwaro, kambe xinkwa a xi kumeka etikweni hinkwaro ra Egipta.
55  Eku heteleleni tiko hinkwaro ra Egipta ri hlaseriwa hi ndlala swinene kutani vanhu va sungula ku rilela Faro va lava xinkwa. Kutani Faro a ku eka Vaegipta hinkwavo: “Yanani eka Yosefa. Xin’wana ni xin’wana lexi a nga ta mi byela xona, xi endleni.”
56  Ndlala yi va kona ehenhla ka vuandlalo hinkwabyo bya misava. Kutani Yosefa a sungula ku pfula switlati hinkwaswo swa mavele leswi a swi ri exikarhi ka vona a xavisela Vaegipta, tanihi leswi ndlala a yi ri yikulu etikweni ra Egipta.
57  Ku tlula kwalaho, vanhu va misava hinkwayo va ta aEgipta va ta xava eka Yosefa hikuva ndlala a yi ri yikulu emisaveni hinkwayo.
15  Endzhaku ka swilo leswi rito ra Yehovha ri ta eka Abrama exivonweni, ri ku: “U nga chavi Abrama. Ndzi xitlhangu xa wena. Hakelo ya wena yi ta va yikulu.”
2  Hiloko Abrama a ku: “Yehovha, Hosi leyi Lawulaka, xana u ta ndzi nyika yini leswi ndzi nga riki na n’wana nileswi ndzhaka ya yindlu ya mina yi nga ta dyiwa hi Eliyezere, munhu wa le Damaska?”
3  Abrama a engeta a ku: “Waswivo! A wu ndzi nyikanga mbewu, kutani waswivo, n’wana wa vandyangu wa mina u ta ndzi tlhandlama a va mudyandzhaka.”
4  Kambe waswivo, rito ra Yehovha ri n’wi hlamula hi ndlela leyi: “Munhu loyi a nge ku tlhandlami a va mudyandzhaka, kambe loyi a nga ta huma eka swirho swa wena swa le ndzeni u ta ku tlhandlama a va mudyandzhaka.”
5  Hiloko a n’wi humesela ehandle, a ku eka yena: “Ndzi kombela u languta ehenhla ematilweni, u hlaya tinyeleti loko u swi kota ku ti hlaya.” A ya emahlweni a ku eka yena: “Mbewu ya wena yi ta va tano.”
6  Kutani a va ni ripfumelo eka Yehovha; A swi hlaya eka yena leswaku i ku lulama.
7  A engeta a ku eka yena: “Hi mina Yehovha la ku humeseke eUra tiko ra Vakalidiya leswaku ndzi ta ku nyika tiko leri, u tshama eka rona.”
8  Hiloko a ku: “Yehovha, Hosi leyi Lawulaka, xana ndzi ta swi tivisa ku yini leswaku ndzi ta ri teka ndzi tshama eka rona?”
9  A n’wi hlamula a ku: “Ndzi tisele thokazi ra malembe manharhu hi vukhale ni mbuti ya ntswele ya malembe manharhu hi vukhale ni khuna ra malembe manharhu hi vukhale ni gugurhwana ni xituvana.”
10  Kutani a teka swilo leswi hinkwaswo, a swi tsema swi va swiphemu swimbirhi naswona a veka xiphemu ha xin’we leswaku xi lavana ni lexin’wana, kambe tinyenyana a nga ti tsemanga hi le xikarhi.
11  Kutani tinyenyana leti dyaka nyama ti xikela ehenhla ka mintsumbu, kambe Abrama a tshamela ku ti hlongola.
12  Endzhakunyana ka nkarhi dyambu a ri ri kusuhi ni ku pela, Abrama a teriwa hi vurhongo lebyikulu, kutani waswivo, munyama lowukulu lowu chavisaka wu n’wi wela.
13  Kutani a ku eka Abrama: “Entiyisweni, tiva leswaku mbewu ya wena yi ta va muluveri etikweni leri nga riki ra yona, yi ta va tirhela, kunene vona va ta yi xanisa malembe ya 400.
14  Kambe tiko leri yi nga ta ri tirhela ndzi ta ri avanyisa, endzhaku ka sweswo yi ta huma ni nhundzu yo tala.
15  Loko ku ri wena, u ta ya eka vatata wa wena hi ku rhula; u ta lahliwa u dyuharile swinene.
16  Kambe eka xitukulwana xa vumune va ta tlhelela kwala, hikuva xidyoho xa Vaamori a xi si helela.”
17  Sweswi dyambu a ri pela naswona ku fika munyama lowukulu, kutani waswivo, exikarhi ka swiphemu leswi ku hundza khele ra ndzilo leri tuvikaka musi ni xisana lexi pfurhaka.
18  Hi siku rero Yehovha a endla ntwanano na Abrama, a ku: “Tiko leri ndzi ta ri nyika mbewu ya wena, ku sukela enambyeni wa Egipta ku ya enambyeni lowukulu, nambu wa Yufrata:
19  tiko ra Vakena ni ra Vakenizi ni ra Vakadimoni
20  ni ra Vaheti ni ra Vaperezi ni ra Varefayimi
21  ni ra Vaamori ni ra Vakanana ni ra Vagirgaxa ni ra Vayebusi.”
20  Kutani Abrahama a rhurhisa nxaxa ku suka kwalaho a ya etikweni ra Negebu a ya tshama exikarhi ka Kadexi na Xure, a luvela eGerara.
2  Abrahama a tlhela a phindha malunghana na Sara nsati wakwe a ku: “I makwerhu wa xisati.” Hiloko Abimeleke hosi ya Gerara a rhumela rito leswaku ku ya tekiwa Sara.
3  Endzhaku ka sweswo Xikwembu xi ta eka Abimeleke enorhweni nivusiku, xi ku eka yena: “U fana ni loko u file hikwalaho ka nsati loyi u n’wi tekeke, hikuva u ni n’wini loyi a nga nsati eka yena.”
4  Kambe, Abimeleke a nga tshinelanga ekusuhi na yena. Hikwalaho a ku: “Yehovha, xana u ta ri dlaya tiko leri lulameke hakunene?
5  Xana a nga vulanga a ku eka mina, ‘I makwerhu wa xisati’? naswona yena wansati—xana na yena a nga vulanga a ku, ‘I makwerhu wa xinuna’? Leswi ndzi swi endle hi mbilu ya mina leyi tshembekeke ni hi mavoko ya mina lama nga riki na nandzu.”
6  Hiloko Xikwembu xa ntiyiso xi ku eka yena enorhweni: “Na mina ndzi swi tivile leswaku leswi u swi endle hi mbilu ya wena yo tshembeka, a ndzi ku sivela leswaku u nga ndzi dyoheli. Hi yona mhaka leyi ndzi nga ku pfumelelangiki leswaku u n’wi khumba.
7  Kambe sweswi, tlherisa nsati wa munhu loyi, hikuva i muprofeta, kutani u ta ku khongelela. Hikwalaho hambeta u hanya. Kambe loko u nga n’wi tlheriseli, swi tive leswaku u ta fa hakunene, wena ni hinkwavo lava va nga va wena.”
8  Kutani Abimeleke a pfuka nimpundzu swinene a vitana malandza ya yena hinkwawo, a ma byela swilo leswi hinkwaswo etindleveni ta wona. Vanhu va khomiwa hi ku chava lokukulu.
9  Kutani Abimeleke a vitana Abrahama, a ku eka yena: “I yini leswi u hi endleke swona, naswona ndzi ku dyohele yini leswi u tiseke xidyoho lexikulu ehenhla ka mina ni mfumo wa mina? U ndzi endlele xiendlo lexi a wu nga fanelanga u xi endla.”
10  Abimeleke a ya emahlweni a ku eka Abrahama: “Xana a wu anakanye yini loko u endla leswi?”
11  Hiloko Abrahama a ku: “I mhaka ya leswi ndzi tibyeleke ndzi ku, ‘Handle ko kanakana a ku na ku chava Xikwembu endhawini leyi, kutani va ta ndzi dlaya hikwalaho ka nsati wa mina.’
12  Kasi handle ka sweswo, entiyisweni i makwerhu wa xisati, i n’wana wa tatana, ntsena a hi n’wana wa manana; kutani u ve nsati wa mina.
13  Kuteloko Xikwembu xi ndzi tsendzelekisa ndzi suka endlwini ya tatana, ndzi te eka yena, ‘Lowu i musa wa rirhandzu lowu u nga ndzi kombaka wona: Kun’wana ni kun’wana laha hi nga ta fika kona, vula hi mina u ku: “I makwerhu wa xinuna.”’”
14  Endzhaku ka sweswo Abimeleke a teka tinyimpfu ni tihomu ni malandza ya xinuna ni ya xisati a swi nyika Abrahama kutani a n’wi tlherisela Sara nsati wakwe.
15  Ku tlula kwalaho Abimeleke a ku: “Ndzi ku nyika tiko ra mina. Tshama laha ku vonakaka ku ri kunene ematihlweni ya wena.”
16  Kutani a ku eka Sara: “Ndzi nyika makwenu swiphemu swa silivhere swa 1 000. I xisirhelelo xa mahlo ya wena eka hinkwavo lava u nga na vona, ni le mahlweni ka un’wana ni un’wana, naswona u susiwe ndzhukano.”
17  Abrahama a endla xikombelo eka Xikwembu xa ntiyiso; kutani Xikwembu xi horisa Abimeleke ni nsati wakwe ni malandza yakwe ya xisati, va sungula ku tswala vana.
18  Hikuva Yehovha a a pfale a tiyisa mbeleko wun’wana ni wun’wana wa yindlu ya Abimeleke hikwalaho ka Sara nsati wa Abrahama.
1  Eku sunguleni Xikwembu xi tumbuluxe matilo ni misava.
2  Misava a yi nga ri na xivumbeko, yi nga ri na nchumu naswona a ku ri ni munyama ehenhla ka vuandlalo bya xidziva xa mati; matimba lama tirhaka ya Xikwembu a ma ya hala ni hala ehenhla ka vuandlalo bya mati.
3  Kutani Xikwembu xi ku: “Ku vonakala a ku ve kona.” Hiloko ku vonakala ku va kona.
4  Endzhaku ka sweswo Xikwembu xi vona leswaku ku vonakala a ku ri kunene, hiloko Xikwembu xi endla ku va ni ku hambana exikarhi ka ku vonakala ni munyama.
5  Kutani Xikwembu xi sungula ku vitana ku vonakala xi ku i Nhlikanhi kambe munyama xi wu vitana Vusiku. Hiloko ku va madyambu, ku va mixo, hi rona siku ro sungula.
6  Xikwembu xi ya emahlweni xi ku: “Xibakabaka a xi ve kona exikarhi ka mati naswona a ku ve ni ku avana exikarhi ka mati ni mati.”
7  Xikwembu xi ya emahlweni xi endla xibakabaka ni ku endla leswaku ku va ni ku avana exikarhi ka mati lama fanelaka ku va ehansi ka xibakabaka ni mati lama fanelaka ku va ehenhla ka xibakabaka. Hiloko swi va tano.
8  Kutani Xikwembu xi sungula ku vitana xibakabaka xi ku i Tilo. Hiloko ku va madyambu, ku va mixo, hi rona siku ra vumbirhi.
9  Xikwembu xi ya emahlweni xi ku: “Mati lama nga ehansi ka matilo a ma hlengeletiwe endhawini yin’we naswona a ku humelele ndhawu leyi omeke.” Hiloko swi va tano.
10  Kutani Xikwembu xi sungula ku vitana ndhawu leyi omeke xi ku i Misava, kambe ku hlengeletana ka mati xi ku vitana Malwandle. Ku tlula kwalaho, Xikwembu xi swi vona leswaku a swi ri swinene.
11  Xikwembu xi ya emahlweni xi ku: “Misava a yi mirise byanyi, swimila leswi vekaka mbewu ni mirhi leyi tswalaka mihandzu emisaveni hi ku ya hi mixaka ya yona, leyi timbewu ta yona ti kumekaka eka yona.” Hiloko swi va tano.
12  Kutani misava yi sungula ku mirisa byanyi, swimila leswi vekaka mbewu hi mixaka ya swona ni mirhi leyi tswalaka mihandzu leyi timbewu ta yona ti kumekaka eka yona hi ku ya hi mixaka ya yona. Hiloko Xikwembu xi swi vona leswaku a swi ri swinene.
13  Kutani ku va madyambu, ku va mixo, hi rona siku ra vunharhu.
14  Xikwembu xi ya emahlweni xi ku: “Timboni a ti ve kona exibakabakeni xa matilo leswaku ti ta hambanisa nhlikanhi ni vusiku; naswona ti ta va ta  swikombiso ni ta tinguva, ta masiku ni ta malembe.
15  Ti ta va timboni exibakabakeni xa matilo leswaku ti voninga emisaveni.” Hiloko swi va tano.
16  Xikwembu xi ya emahlweni xi endla timboni timbirhi letikulu, rivoni lerikulu ri va ra ku fuma nhlikanhi ni rivoni leritsongo ri va ra ku fuma vusiku, xi endla ni tinyeleti.
17  Kutani Xikwembu xi ti veka exibakabakeni xa matilo leswaku ti ta voninga emisaveni,
18  nileswaku ti ta fuma nhlikanhi ni vusiku, ti hambanisa ku vonakala ni munyama. Kutani Xikwembu xi swi vona leswaku a swi ri swinene.
19  Hiloko ku va madyambu, ku va mixo, hi rona siku ra vumune.
20  Xikwembu xi ya emahlweni xi ku: “Mati a ma tale hi mimoya-xiviri leyinyingi leyi hanyaka naswona swivumbiwa leswi hahaka a swi hahe ehenhla ka misava ni le henhla exibakabakeni xa matilo.”
21  Xikwembu xi ya emahlweni xi tumbuluxa swivandzana leswikulu swa le lwandle ni mimoya-xiviri hinkwayo leyi hanyaka, leyi famba-fambaka, leyi teleke ematini hi ku ya hi mixaka ya yona, ni swivumbiwa hinkwaswo leswi nga ni timpapa leswi hahaka hi ku ya hi mixaka ya swona. Hiloko Xikwembu xi swi vona leswaku a swi ri swinene.
22  Kutani Xikwembu xi swi katekisa xi ku: “Tswalanani mi andza, mi tala ematini lama nga evuentweni bya lwandle, naswona swivumbiwa leswi hahaka a swi tale emisaveni.”
23  Hiloko ku va madyambu, ku va mixo, hi rona siku ra vuntlhanu.
24  Xikwembu xi ya emahlweni xi ku: “Misava a yi humese mimoya-xiviri leyi hanyaka hi ku ya hi mixaka ya yona, swifuwo, swiharhi leswi famba-fambaka ni swivandzana swa misava hi ku ya hi mixaka ya swona.” Hiloko swi va tano.
25  Xikwembu xi ya emahlweni xi endla swivandzana swa misava hi ku ya hi mixaka ya swona ni swifuwo hi ku ya hi mixaka ya swona ni hinkwaswo swiharhi leswi famba-fambaka swa misava hi ku ya hi mixaka ya swona. Hiloko Xikwembu xi swi vona leswaku a swi ri swinene.
26  Xikwembu xi ya emahlweni xi ku: “A hi endle munhu hi xifaniso xa hina, a fana na hina, naswona a va fume tinhlampfi ta lwandle ni swivumbiwa leswi hahaka swa matilo ni swifuwo ni misava hinkwayo ni xiharhi xin’wana ni xin’wana lexi famba-fambaka ehenhla ka misava.”
27  Xikwembu xi ya emahlweni xi tumbuluxa munhu hi xifaniso xa xona, xi n’wi tumbuluxe hi xifaniso xa Xikwembu; xi va tumbuluxe va ri waxinuna ni waxisati.
28  Ku tlula kwalaho, Xikwembu xi va katekisa, kutani Xikwembu xi ku eka vona: “Tswalanani mi andza, mi tata misava, mi yi fuma, mi fuma tinhlampfi ta lwandle ni swivumbiwa leswi hahaka swa matilo ni swivumbiwa hinkwaswo leswi famba-fambaka ehenhla ka misava.”
29  Xikwembu xi ya emahlweni xi ku: “Maswivo, ndzi mi nyika swimila hinkwaswo swa vuandlalo bya misava hinkwayo leswi vekaka timbewu ni murhi wun’wana ni wun’wana lowu nga ni mbhandzu wa murhi lowu vekaka mbewu eka wona. A swi ve swakudya eka n’wina.
30  Xivandzana xin’wana ni xin’wana xa misava, ni xivumbiwa xin’wana ni xin’wana xa matilo lexi hahaka, ni hinkwaswo leswi famba-fambaka ehenhla ka misava, leswi nga ni vutomi swi ri mimoya-xiviri, hinkwaswo [ndzi swi nyika] swimila swa rihlaza leswaku ku va swakudya eka swona.” Hiloko swi va tano.
31  Endzhaku ka sweswo Xikwembu xi vona hinkwaswo leswi xi swi endleke, kutani waswivo, a swi ri swinene ngopfu. Hiloko ku va madyambu, ku va mixo, hi rona siku ra vutsevu.
2  Kutani matilo ni misava ni vandla ra swona hinkwaro, swi fika eku heleni ka swona.
2  Hi siku ra vunkombo, Xikwembu xi heta ntirho wa xona lowu xi wu endleke kutani hi siku ra vunkombo xi wisa entirhweni wa xona hinkwawo lowu xi wu endleke.
3  Xikwembu xi katekisa siku ra vunkombo ni ku ri hlawulekisa, hikuva xi wise ha rona entirhweni hinkwawo wa xona lowu Xikwembu xi wu tumbuluxeke hi xikongomelo xa leswaku wu endliwa.
4  Lawa i matimu ya matilo ni misava hi nkarhi wa ku tumbuluxiwa ka swona, esikwini leri Yehovha Xikwembu a endleke misava ni tilo ha rona.
5  Ku ta fikela sweswi a ku nga si va ni xihlahla xa nhova emisaveni naswona a ku nga ri na ximila xa nhova lexi a xi hluka hikuva Yehovha Xikwembu a a nga si nisa mpfula ehenhla ka misava naswona a ku nga ri na munhu loyi a a rima misava.
6  Kambe hunguva a yi tlhandluka yi huma emisaveni, yi tsakamisa vuandlalo hinkwabyo bya misava.
7  Kutani Yehovha Xikwembu a vumba munhu hi ntshuri wa misava ni ku huhutela ku hefemula ka vutomi etinhompfini takwe, hiloko munhu a va moya-xiviri lowu hanyaka.
8  Yehovha Xikwembu a rima ntanga aEdeni hi tlhelo ra le vuxeni kutani a veka kona munhu loyi a n’wi vumbeke.
9  Kutani Yehovha Xikwembu a endla leswaku emisaveni ku mila murhi wun’wana ni wun’wana lowu navelekaka ematihlweni ya munhu ni lowu fanelekaka ku dyiwa, ni murhi wa vutomi exikarhi ka ntanga ni murhi wa ku tiva leswinene ni leswo biha.
10  A ku ri ni nambu lowu a wu khuluka wu huma aEdeni wu cheleta ntanga, kutani ku suka kwalaho wu avana wu va onge i tinhloko ta mune.
11  Vito ra lowo sungula i Pixoni; hi wona lowu rhendzelaka tiko hinkwaro ra Havhila laha ku nga ni nsuku.
12  Nsuku wa tiko rero i wunene. Nakambe kwalaho ku ni vurimba bya bedeliyamu ni ribye ra onikisi.
13  Vito ra nambu wa vumbirhi i Gihoni; hi wona lowu rhendzelaka tiko hinkwaro ra Kuxi.
14  Vito ra nambu wa vunharhu i Hidekele; hi wona lowu yaka evuxeni bya Asiriya. Nambu wa vumune i Yufrata.
15  Kutani Yehovha Xikwembu a teka munhu a n’wi veka entangeni wa Edeni leswaku a wu rima ni ku wu khathalela.
16  Yehovha Xikwembu a tlhela a nyika munhu xileriso a ku: “U nga ha tidyela u eneriseka eka murhi wun’wana ni wun’wana wa ntanga.
17  Kambe loko ku ri murhi wa ku tiva leswinene ni leswo biha u nga tshuki u wu dya hikuva siku u nga ta wu dya, u ta fa hakunene.”
18  Yehovha Xikwembu a ya emahlweni a ku: “A hi swinene leswaku munhu a hambeta a tshama a ri yexe. Ndzi ta n’wi endlela mupfuni, a va muhetisisi wa yena.”
19  Kutani Yehovha Xikwembu a vumba xivandzana xin’wana ni xin’wana xa nhova ni xivumbiwa xin’wana ni xin’wana lexi hahaka xa matilo hi misava kutani a swi tisa eka munhu leswaku a ta swi thya hilaha a vonaka hakona; vito leri a a ta ri thya moya-xiviri wun’wana ni wun’wana, a ri ta va vito ra wona.
20  Hikokwalaho munhu a thya mavito hinkwawo ya swifuwo ni ya swivumbiwa leswi hahaka swa matilo ni ya xivandzana xin’wana ni xin’wana xa nhova kambe munhu a a ri hava mupfuni la nga muhetisisi wakwe.
21  Hikwalaho Yehovha Xikwembu a etlerisa munhu vurhongo lebyikulu, loko a ha etlele, a teka rin’we ra timbambu takwe kutani a pfala nyama laha a ri ri kona.
22  Yehovha Xikwembu a vumba wansati hi rimbambu leri a ri tekeke eka wanuna kutani a n’wi tisa eka wanuna.
23  Hiloko wanuna a ku:“Eku heteleleni leri i rhambu ra marhambu ya minaNi nyama ya nyama ya mina.Loyi u ta thyiwa Wansati,Hikuva u tekiwe eka wanuna.”
24  Hikokwalaho wanuna u ta siya tata wakwe ni mana wakwe naswona u fanele ku namarhela nsati wakwe, kutani va fanele va va nyama yin’we.
25  Havumbirhi bya vona va tshame va nga ambalanga nchumu, wanuna ni nsati wakwe, kambe a va khomiwanga hi tingana.
3  Nyoka a yi ri ni vuxiyaxiya ngopfu ku tlula swivandzana hinkwaswo swa nhova leswi Yehovha Xikwembu a swi endleke. Kutani yi ku eka wansati: “Xana hakunene i ntiyiso leswaku Xikwembu xi vule leswaku mi nga tshuki mi dya eka murhi wun’wana ni wun’wana wa ntanga?”
2  Hiloko wansati a ku eka nyoka: “Mbhandzu wa mirhi ya ntanga hi nga dya.
3  Kambe loko ku ri ku dya mbhandzu wa murhi lowu nga exikarhi ka ntanga, Xikwembu xi te, ‘mi nga tshuki mi dya eka wona, e-e, mi nga tshuki mi wu khumba leswaku mi nga fi.’”
4  Hiloko nyoka yi ku eka wansati: “Entiyisweni mi nga ka mi nga fi.
5  Hikuva Xikwembu xi tiva leswaku siku mi nga ta dya eka wona, mahlo ya n’wina ma ta pfuleka kutani mi ta fana ni Xikwembu, mi ta tiva leswinene ni leswo biha.”
6  Kutani wansati a vona leswaku murhi a wu fanelekela ku dyiwa nileswaku a wu navetisa mahlo, ina, murhi a wu languteka wu naveleka. Hiloko a teka mbhandzu wa wona a dya. Endzhaku ka sweswo a teka wun’wana a nyika nuna wakwe loko a ri na yena, na yena a dya.
7  Hiloko mahlo ya vona havambirhi ma pfuleka kutani va sungula ku swi vona leswaku a va nga ambalanga nchumu. Kutani va rhungelela matluka ya nkuwa va tiendlela swo tifunengeta masenge.
8  Endzhakunyana va twa rito ra Yehovha Xikwembu loko a famba entangeni hi nkarhi wa rimoyana ra siku, kutani wanuna ni nsati wakwe va famba va ya tumbela exikarhi ka mirhi ya ntanga leswaku va nga voni xikandza xa Yehovha Xikwembu.
9  Kutani Yehovha Xikwembu a vitana wanuna hi ku phindha-phindha a ku eka yena: “Xana u kwihi?”
10  Eku heteleleni wanuna a ku: “Ndzi twe rito ra wena entangeni kambe ndzi chava hikuva a ndzi nga ambalanga nchumu, hikwalaho ndzi tifihlile.”
11  Hiloko a ku: “I mani la ku byeleke leswaku a wu ambalanga nchumu? Xana u dye eka murhi lowu ndzi nga ku lerisa leswaku u nga tshuki u dya eka wona?”
12  Wanuna a ya emahlweni a ku: “Wansati loyi u ndzi nyikeke leswaku ndzi tshama na yena, u ndzi nyike mbhandzu wa murhi hiloko ndzi wu dya.”
13  Kutani Yehovha Xikwembu a ku eka wansati: “Xana i yini leswi u swi endleke?” Wansati a hlamula a ku: “I nyoka—hi yona yi nga ndzi xisa hiloko ndzi dya.”
14  Kutani Yehovha Xikwembu a ku eka nyoka: “U rhukaniwile eka swifuwo hinkwaswo ni le ka swivandzana hinkwaswo swa nhova hikwalaho ka leswi u swi endleke. U ta famba hi khwiri naswona u ta dya ntshuri vutomi bya wena hinkwabyo.
15  Ndzi ta veka vulala exikarhi ka wena ni wansati ni le xikarhi ka mbewu ya wena ni mbewu ya yena. Yi ta ku pfotlosa nhloko kutani wena u ta yi luma xirhendze.”
16  Eka wansati a ku: “Ndzi ta engetela swinene switlhavi swa ku tika ka wena; u ta twa ku vava loko u veleka vana va wena naswona ku navela ka wena ku ta va eka nuna wa wena, yena u ta ku fuma.”
17  Kutani a ku eka Adamu: “Hikwalaho ka leswi u yingiseke rito ra nsati wa wena, u dya eka murhi lowu ndzi ku leriseke ndzi ku, ‘U nga tshuki u dya eka wona,’ misava yi rhukaniwile hikwalaho ka wena. U ta dya swakudya swa yona hi ku karhateka vutomi bya wena hinkwabyo.
18  Yi ta ku mirisela mitwa ni swigatlu kutani wena u ta dya swimila swa nhova.
19  U ta dya xinkwa hi nyuku wa xikandza xa wena kukondza u tlhelela emisaveni hikuva u humesiwe eka yona. Hikuva u ntshuri u ta tlhelela entshurini.”
20  Endzhaku ka sweswo Adamu a thya nsati wakwe vito ra Evha, hikuva a a ta va mana wa hinkwavo lava hanyaka.
21  Kutani Yehovha Xikwembu a endlela Adamu ni nsati wakwe tinguvu to leha ta dzovo, a va ambexa.
22  Yehovha Xikwembu a ya emahlweni a ku: “Sweswi munhu u fana na hina hi ku tiva leswinene ni leswo biha, kunene leswaku a nga tshambuluti voko a teka mbhandzu wa murhi wa vutomi a dya kutani a hanya hilaha ku nga heriki,—”
23  Hiloko Yehovha Xikwembu a n’wi humesela ehandle ka ntanga wa Edeni leswaku a ya rima misava leyi a endliweke hi yona.
24  Kutani a hlongolela munhu ehandle, a veka evuxeni bya ntanga wa Edeni makerubu ni banga leri pfurhaka malangavi, leri a ri tshama ri ndziwika leswaku ri rindza ndlela leyi yaka emurhini wa vutomi.
33  Hi ku famba ka nkarhi Yakobe a tlakusa mahlo a languta, a vona Esawu a ri karhi a ta ni vavanuna va 400. Hikwalaho a ava vana eka Leya na Rahele ni le ka malandza mambirhi ya xisati,
2  a rhangisa malandza ya xisati, Leya ni vana vakwe va va landzela, kutani Rahele na Yosefa va ri endzhaku ka vona.
3  Yena a hundza emahlweni ka vona kutani a nkhinsama ka nkombo ehansi kukondza a fika ekusuhi ni makwavo.
4  Esawu a tsutsuma a n’wi hlanganisa, a fika a n’wi angarha naswona a wela enhan’wini yakwe a n’wi ntswontswa, kutani va rila.
5  A tlakusa mahlo a vona vavasati ni vana, kutani a ku: “I vamani lava u nga na vona?” yena a ku: “I vana lava Xikwembu xi kombiseke ku tsakela nandza wa wena hi vona.”
6  Hiloko malandza ya xisati ma tshinela, wona ni vana va wona, kutani va nkhinsama;
7  Leya na yena a tshinela ni vana va yena, na vona va fika va nkhinsama, endzhaku ka sweswo, Yosefa a tshinela na Rahele, na vona va fika va nkhinsama.
8  Kutani a ku: “U vula yini hi nxaxa lowu hinkwawo wa vafambi, lowu ndzi hlanganeke na wona?” Yena a ku: “I wa leswaku ndzi kuma ku tsakeriwa ematihlweni ya hosi yanga.”
9  Kutani Esawu a ku: “Ndzi ni swo tala, makwerhu. Leswi nga swa wena a swi hambete swi va swa wena.”
10  Hambiswiritano, Yakobe a ku: “E-e, ndza ku kombela. Sweswi loko ndzi kume ku tsakeriwa ematihlweni ya wena, u ta teka nyiko leyi nga evokweni ra mina, hikuva hi ku pfumelelana ni xikongomelo xa yona ndzi vone xikandza xa wena onge hiloko ndzi vone xikandza xa Xikwembu, hikuva u ndzi amukele hi ntsako.
11  Ndzi kombela u teka nyiko leyi tisaka mikateko leyi a yi tisiwe eka wena, hikuva Xikwembu xi ndzi tsakerile naswona ndzi ni swilo hinkwaswo.” A hambeta a n’wi khongotela, kukondza a swi teka.
12  Endzhaku a ku: “A hi suke hi famba, ndzi ta famba emahlweni ka wena.”
13  Kambe a ku eka yena: “Hosi yanga ya lemuka leswaku vana lava a va si tiyela naswona ndzi langutela tinyimpfu ni tihomu leswi an’wisaka, loko swo khayimiwa hi ku hatlisa siku rin’we, kunene ntlhambi hinkwawo wu ta fa.
14  Ndzi kombela leswaku hosi ya mina yi hundza emahlweni ka nandza wa yona, kambe mina ndzi ta ya emahlweni ni riendzo ndzi famba khwatsi hi ku ya hi ku famba ka swifuwo leswi nga emahlweni ka mina ni hi ku ya hi ku famba ka vana kukondza ndzi fika eka hosi ya mina eSeyiri.”
15  Kutani Esawu a ku: “Ndzi kombela ku veka van’wana va vanhu lava ndzi nga na vona ehansi ka vulanguteri bya wena.” Hiloko a ku: “Hikwalaho ka yini u endla tano? Ndzi kombela ku kuma ku tsakeriwa ematihlweni ya hosi yanga.”
16  Hikwalaho hi siku rero Esawu a khoma ndlela a tlhelela eSeyiri.
17  Yakobe a suka a ya eSukoti, a aka yindlu, kutani ntlhambi wakwe a wu endlela mintsonga. Hi yona mhaka leyi a nga thya ndhawu yoleyo vito ra Sukoti.
18  Hi ku famba ka nkarhi Yakobe a fika a hlayisekile naswona a hanye kahle emutini wa Xikeme, lowu nga etikweni ra Kanana loko a huma ePadani-aramu; a fika a dzima nxaxa emahlweni ka muti.
19  Kutani a kuma nsimu evokweni ra vana va Hamori tata wa Xikeme hi swiphemu swa mali swa 100, laha a nga fika a dzima ntsonga wakwe kona.
20  Endzhaku ka sweswo a yimisa alitari kwalaho a yi thya hi vito ra Xikwembu, Xikwembu xa Israyele.
12  Yehovha a ku eka Abrama: “Huma etikweni ra rikwenu ni le maxakeni ya wena ni le ndlwini ya tata wa wena, u ya etikweni leri ndzi nga ta ku komba rona;
2  ndzi ta endla tiko lerikulu ha wena ndzi ku katekisa naswona ndzi ta kurisa vito ra wena; tikombise u ri nkateko.
3  Ndzi ta katekisa lava ku katekisaka, kutani loyi a ku rhukanaka ndzi ta n’wi rhukana, kunene mindyangu hinkwayo ya misava yi ta tikatekisa ha wena.”
4  Hiloko Abrama a famba hilaha Yehovha a n’wi byeleke hakona, kutani Lota a famba na yena. Abrama a a ri ni malembe ya 75 hi vukhale loko a huma eHarani.
5  Kutani Abrama a teka Sarayi nsati wakwe na Lota n’wana wa makwavo ni nhundzu hinkwayo leyi va nga yi hlengeleta ni mimoya-xiviri leyi va nga yi kuma eHarani, kutani va khoma ndlela va ya etikweni ra Kanana. Eku heteleleni va fika etikweni ra Kanana.
6  Kutani Abrama a tsemakanya tiko ku ya fika endhawini ya Xikeme, ekusuhi ni mirhi leyikulu ya More; hi nkarhi wolowo a ku ri ni Mukanana etikweni rero.
7  Kutani Yehovha a humelela eka Abrama a ku: “Tiko leri ndzi ta ri nyika mbewu ya wena.” Endzhaku ka sweswo a akela Yehovha alitari kwalaho, loyi a humeleleke eka yena.
8  Endzhakunyana a suka kwalaho a ya endhawini ya tintshava evuxeni bya Bethele kutani a dzima ntsonga wakwe, Bethele yi ri evupela-dyambu naswona Ayi yi ri evuxeni. Kutani a akela Yehovha alitari kwalaho, a sungula ku vitana vito ra Yehovha.
9  Endzhaku ka sweswo Abrama a hahlula nxaxa, kutani a famba a ri karhi a dzima ni ku rhurha mixaxa a kongome tlhelo ra Negebu.
10  Hiloko ku va ni ndlala etikweni, kutani Abrama a rhelela a kongoma tlhelo ra Egipta leswaku a ya tshama kona a va muluveri, hikuva ndlala a yi ri yikulu etikweni.
11  Loko a ri kusuhi ni ku nghena aEgipta, a ku eka Sarayi nsati wakwe: “Sweswi ndza ku kombela! Ndzi swi tiva kahle leswaku u wansati la nga mbhurhi.
12  Kutani Vaegipta va ta ku vona, va ku, ‘Loyi i nsati wakwe.’ Kunene va ta ndzi dlaya, kambe wena va ta ku londzovota u hanya.
13  Ndzi kombela u vula leswaku u makwerhu wa xisati, leswaku swi ta ndzi fambela kahle hikwalaho ka wena, moya-xiviri wa mina wu hanya kunene hikwalaho ka wena.”
14  Kutani loko Abrama a ha ku nghena aEgipta, Vaegipta va vona leswaku wansati u saseke ngopfu.
15  Tihosana ta Faro ti n’wi vona na tona kutani ti n’wi bumabumela eka Faro, lerova wansati a tekiwa a yisiwa endlwini ya Faro.
16  Faro a khoma Abrama kahle hikwalaho ka yena, kutani a va ni tinyimpfu ni tihomu ni timbhongolo ni malandza ya xinuna ni malandza ya xisati ni timbhongolo ta matswele ni tikamela.
17  Kutani Yehovha a khumba Faro ni vandyangu wakwe hi makhombo lamakulu hikwalaho ka Sarayi nsati wa Abrama.
18  Hiloko Faro a vitana Abrama kutani a ku: “I yini leswi u ndzi endleke swona? Hikwalaho ka yini u nga ndzi byelanga leswaku i nsati wa wena?
19  Hikwalaho ka yini u te, ‘I makwerhu wa xisati,’ hikuva a ku sele katsongo ndzi n’wi teka a va nsati wa mina? Sweswi, hi loyi nsati wa wena. N’wi teke u famba!”
20  Faro a nyika vanhu swileriso malunghana na yena, kutani va n’wi heleketa ni nsati wakwe ni hinkwaswo leswi a a ri na swona.
