4  Loko ku ri Bowasi, a tlhandluka a ya enyangweni, a tshama kona. Kutani waswivo, mukutsuri a a hundza, loyi Bowasi a vulavuleke ha yena. Kutani a ku: “Hambukela haleno, tshama laha hansi, Ximanimani.” Hiloko a hambuka a tshama ehansi.
2  Endzhaku ka sweswo a teka vavanuna va khume eka vakulukumba va muti, a ku: “Tshamani laha hansi.” Hiloko va tshama ehansi.
3  Kutani a byela mukutsuri a ku: “Nsimu leyi nga ya makwerhu Elimeleke, yi fanele yi xavisiwa hi Nawomi, loyi a vuyeke a huma ensin’wini ya Mowabu.
4  Loko ku ri mina, ndzi ehlekete leswaku ndzi ku paluxela swona, ndzi ku, ‘Xi kutsule emahlweni ka vaaki ni vakulukumba va vanhu varikwerhu. Loko wo xi kutsula, xi kutsule; kambe loko u nga xi kutsuli, ndzi byele, leswaku ndzi swi tiva, hikuva a ku na un’wana handle ka wena la faneleke a xi kutsula, mina ndzi landzela wena.’” Hiloko a ku: “Hi mina la nga ta xi kutsula.”
5  Kutani Bowasi a ku: “Siku leri u nga ta xava nsimu evokweni ra Nawomi, u fanele u yi xava ni le ka Rhuti lowa Mumowabu, nsati wa wanuna la feke, leswaku u pfuxa vito ra wanuna la feke endzhakeni yakwe.”
6  Hiloko mukutsuri a ku: “A ndzi nge swi koti ku tikutsulela yona, ndzi chava leswaku ndzi nga onha ndzhaka ya mina. Tikutsulele yona hi mfanelo ya mina ya ku kutsula, hikuva a ndzi swi koti ku yi kutsula.”
7  Lowu a ku ri ntolovelo wa le minkarhini yo sungula eIsrayele malunghana ni mfanelo ya ku kutsula ni ku cincisana, ku tiyisisa nchumu wun’wana ni wun’wana: Munhu a a fanele a hluvula phaxani rakwe a ri nyika munhu-kulobye, lexi a ku ri xitiyisekiso eIsrayele.
8  Kutani loko mukutsuri a byela Bowasi a ku: “Tixavele yona,” hiloko a hluvula phaxani rakwe.
9  Kutani Bowasi a byela vakulukumba ni vanhu hinkwavo a ku: “Mi timbhoni namuntlha leswaku ndzi xava hinkwaswo leswi nga swa Elimeleke ni hinkwaswo leswi a swi ri swa Khiliyoni na Mahaloni evokweni ra Nawomi.
10  Na Rhuti lowa Mumowabu nsati wa Mahaloni, ndza n’wi xava a va nsati wa mina leswaku a pfuxa vito ra wanuna la feke ni ku pfuxa ndzhaka yakwe leswaku vito ra wanuna la feke ri nga tsemiwi eka vamakwavo ni le nyangweni ya ndhawu yakwe. Mi timbhoni namuntlha.”
11  Kutani vanhu hinkwavo lava a va ri enyangweni ni vakulukumba va ku: “Hi timbhoni! Onge Yehovha a nga ku nyika nsati la taka endlwini ya wena a fana na Rahele na Leya, lava havumbirhi bya vona va akeke yindlu ya Israyele; u kombisa leswaku u wa nkoka aEfurata, u tiendlela vito lerikulu eBetlehema.
12  Onge yindlu ya wena yi nga fana ni yindlu ya Faresi, loyi Tamari a n’wi tswaleleke Yuda, hi vana lava Yehovha a nga ta ku nyika vona hi nhwanyana loyi.”
13  Hiloko Bowasi a teka Rhuti a va nsati wakwe, naswona a tivana na yena. Kutani Yehovha a n’wi nyika matimba ya leswaku a tika, a tswala n’wana wa jaha.
14  Vavasati va byela Nawomi va ku: “A a dzunisiwe Yehovha, loyi a nga endla leswaku mukutsuri a nga tsandzeki ku ku kutsula namuntlha; leswaku vito rakwe ri huweleriwa eIsrayele.
15  U ve muvuyeteri wa moya-xiviri wa wena, ni loyi a nga ta khathalela malembe ya wena ya vudyuhari, hikuva nhlomi ya wena leyi yi ku rhandzaka, leyi yi antswaka eka wena ku tlula vana va nkombo, yi n’wi velekile.”
16  Kutani Nawomi a teka n’wana, a n’wi veka exifuveni xakwe, a va muhlayisi wa yena.
17  Hiloko vaakelani va xisati va n’wi thya vito, va ku: “N’wana u velekeriwe Nawomi.” Kutani va n’wi thya vito ra Obede. I tata wa Yese, tata wa Davhida.
18  Hi leswi switukulwana swa Faresi: Faresi u ve tata wa Hezroni;
19  Hezroni u ve tata wa Rhamu; Rhamu u ve tata wa Aminadaba;
20  Aminadaba u ve tata wa Nasoni; Nasoni u ve tata wa Salmoni;
21  Salmoni u ve tata wa Bowasi; Bowasi u ve tata wa Obede;
22  Obede u ve tata wa Yese; Yese u ve tata wa Davhida.
1  Emasikwini lawa vaavanyisi a va endla vululami ha wona, ku we ndlala etikweni, wanuna un’wana a suka eBetlehema wa Yuda a ya luvela emasin’wini ya Mowabu, yena ni nsati wakwe ni vana vakwe va majaha vambirhi.
2  Vito ra wanuna loyi a ku ri Elimeleke, vito ra nsati wakwe a ku ri Nawomi, kasi mavito ya vana vakwe vambirhi a ku ri Mahaloni na Khiliyoni, Vaefurata lava humaka eBetlehema wa Yuda. Va hetelela va fike etikweni ra Mowabu, va tshama kona.
3  Hi ku famba ka nkarhi Elimeleke nuna wa Nawomi a fa, yena a sala ni vana vakwe vambirhi.
4  Endzhaku vavanuna lava va teka vasati, vaxisati va Mowabu. Vito ra un’wana a ku ri Orpa, kasi vito ra loyi un’wana a ku ri Rhuti. Va tshama kona malembe ya kwalomu ka khume.
5  Hi ku famba ka nkarhi, havumbirhi bya vona, Mahaloni na Khiliyoni, na vona va fa, kutani wansati loyi a lahlekeriwa hi vana vakwe vambirhi ni nuna wakwe.
6  Hiloko a suka ni tinhlomi takwe va vuya hi le tikweni ra Mowabu, hikuva u swi twile a ri etikweni ra Mowabu leswaku Yehovha u hundzuluxele nyingiso wakwe eka vanhu vakwe hi ku va nyika xinkwa.
7  Kutani a suka endhawini leyi a a tshama eka yona, tinhlomi takwe hatimbirhi ti ri na yena, va ya emahlweni va famba egondzweni va tlhelela etikweni ra Yuda.
8  Eku heteleleni Nawomi a byela tinhlomi takwe hatimbirhi, a ku: “Fambani, ha un’we wa n’wina a a tlhelele endlwini ya mana wakwe. Onge Yehovha a nga mi komba musa wa rirhandzu, hilaha mi wu kombiseke hakona eka vavanuna lava sweswi va feke, ni le ka mina.
9  Onge Yehovha a nga mi nyika nyiko, ha un’we a kuma ndhawu yo wisela eka yona endlwini ya nuna wakwe.” Kutani a va ntswontswa, va sungula ku tlakusa marito ya vona va rila.
10  Va hambeta va ku eka yena: “E-e, hi ta tlhelela na wena eka varikwenu.”
11  Kambe Nawomi a ku: “Tlhelani, vana vanga. Ha yini mi fanele mi famba na mina? Xana ndza ha ri ni vana eswirhweni swa mina swa le ndzeni, xana va nga va vanuna va n’wina?
12  Tlhelani vana vanga, fambani, hikuva mina ndzi kurile swinene lerova ndzi nga kuma nuna. Loko a ndzi vule leswaku ndzi ni ntshembo nileswaku ndzi ta va ni wanuna vusiku lebyi, kunene ndzi tswala ni vana va majaha,
13  xana a mi ta va rindza va kondza va kula? Xana a mi ta tshama mi rindze vona lerova mi nga tekiwi hi vavanuna van’wana? E-e, vana vanga, ndzi twa ku vava ngopfu hikwalaho ka n’wina, leswi voko ra Yehovha ri humeke ku lwa na mina.”
14  Hiloko va tlakusa marito ya vona va rila hilaha ku engetelekeke, endzhaku ka sweswo Orpa a ntswontswa n’wingi wakwe. Loko ku ri Rhuti, a n’wi namarhela.
15  Hiloko a ku: “Waswivo! Nkati-kuloni la nga noni u tlhelele eka vanhu va ka vona ni le ka swikwembu swakwe. Tlhela ni nkati-kuloni la nga noni.”
16  Rhuti a ku: “U nga ndzi kombeli leswaku ndzi ku tshika, ndzi tlhela ndzi nga ha fambi na wena; hikuva laha u yaka kona, ndzi ta ya kona, naswona laha u etlelaka kona, ndzi ta etlela kona. Vanhu va wena va ta va vanhu va mina, Xikwembu xa wena xi ta va Xikwembu xa mina.
17  Laha u nga ta fela kona, ndzi ta fela kona, kwalaho na mina ndzi ta lahliwa kona. Onge Yehovha a nga ndzi endla tano, a engetela eka swona loko ndzo hambana na wena kambe ku nga ri hikwalaho ka rifu.”
18  Loko a vona leswaku a a phikelela malunghana ni ku famba na yena, hiloko a tshika ku vulavula na yena.
19  Hiloko havambirhi va ya emahlweni ni ndlela ya vona kukondza va ya fika eBetlehema. Kuteloko va fike eBetlehema, muti hinkwawo wu va hlamala swinene, vavasati va hambeta va ku: “Xana loyi i Nawomi?”
20  Yena a a hlamula vavasati lava a ku: “Mi nga ndzi vitani Nawomi. Ndzi vitaneni Marha, hikuva Lowa Matimba Hinkwawo u ndzi endlele swo vava ngopfu.
21  A ndzi tele loko ndzi famba, kambe Yehovha u ndzi vuyise ndzi nga khomanga nchumu. Ha yini ma ha ndzi vitana Nawomi, kasi i Yehovha loyi a ndzi tsongahateke ni Lowa Matimba Hinkwawo la ndzi vangeleke khombo?”
22  Nawomi a vuya hi ndlela yoleyo, Rhuti lowa Mumowabu, nhlomi yakwe, a a ri na yena loko va vuya ku suka etikweni ra Mowabu; va fike eBetlehema eku sunguleni ka ntshovelo wa maxalana.
2  Nawomi a a ri ni xaka ra nuna wakwe, wanuna loyi a a ri ni rifuwo lerikulu, wa ndyangu wa Elimeleke, vito rakwe a ku ri Bowasi.
2  Hi ku famba ka nkarhi Rhuti lowa Mumowabu a byela Nawomi a ku: “Ndzi kombela ku famba ndzi ya emasin’wini ndzi ya khwaja exikarhi ka min’oko ya mavele, ndzi landzela un’wana ni un’wana loyi ndzi kumaka tintswalo ematihlweni yakwe.” Kutani a ku eka yena: “Famba, n’wananga.”
3  Hiloko a famba, a ya nghena, a sungula ku khwaja emasin’wini endzhaku ka vatshoveri. Xisweswo u tikume a ri ensin’wini ya Bowasi, loyi a a ri wa ndyangu wa Elimeleke.
4  Kutani waswivo, Bowasi a fika a huma eBetlehema, a byela vatshoveri a ku: “Yehovha a a ve na n’wina.” Vona a va n’wi hlamula va ku: “Yehovha a a ku katekise.”
5  Kutani Bowasi a ku eka jaha leri a ri lawula vatshoveri: “Xana nhwanyana loyi i wa ka mani?”
6  Hiloko jaha leri a ri lawula vatshoveri ri hlamula ri ku: “Nhwanyana loyi i Mumowabu, loyi a vuyeke na Nawomi va huma etikweni ra Mowabu.
7  Kutani yena u te, ‘Ndzi kombela ku khwaja, kunene ndzi ta hlengeleta min’oko ya mavele endzhaku ka vatshoveri.’ Hiloko a nghena, a yima ku sukela hi nkarhi wolowo nimixo ku fikela a tshama ehansi sweswi endlwini swa nkarhinyana.”
8  Endzhaku Bowasi a ku eka Rhuti: “U swi twile n’wananga, a swi tano ke? U nga fambi u ya khwaja ensin’wini yin’wana, naswona u nga hundzi u suka endhawini leyi, hi ndlela yoleyo u ta tshama ekusuhi ni malandza ya mina ya vanhwanyana.
9  Mahlo ya wena a ma ve ensin’wini leyi va nga ta yi tshovela, u fanele u famba na vona. Xana a ndzi ma lerisanga majaha leswaku ma nga ku khumbi? Loko u ri ni torha, u fanele u ya eswibyeni u ya nwa mati lawa ma nga ta kiwa hi majaha.”
10  Hiloko a wa hi xikandza, a nkhinsama emisaveni a ku eka yena: “Xana ndzi tikumise ku yini tintswalo ematihlweni ya wena, lerova ndzi lemukiwa, kasi ndzi munhu wumbe?”
11  Kutani Bowasi a n’wi hlamula a ku: “Ndzi vikeriwe hinkwaswo leswi u swi endleleke n’wingi wa wena endzhaku ka ku fa ka nuna wa wena, nileswi u siyeke tata wa wena ni mana wa wena ni tiko ra maxaka ya wena, u ya evanhwini lava a wu nga va tivi eku sunguleni.
12  Onge Yehovha a nga hakela ndlela leyi u endlaka ha yona, onge u nga kuma hakelo leyi hetisekeke leyi humaka eka Yehovha, Xikwembu xa Israyele, loyi u teke ehansi ka timpapa ta yena leswaku u kuma vutumbelo.”
13  Hiloko yena a ku: “Inge ndzi kuma tintswalo ematihlweni ya wena, wena hosi yanga, hikuva u ndzi chavelerile, u vulavule ni nandza wa wena wa xisati hi ndlela leyi tiyisaka, hambiloko mina ndzi nga ta ka ndzi nga fani ni malandza ya wena ya xisati.”
14  Hi nkarhi wa swakudya, Bowasi a ya emahlweni a ku eka yena: “Tshinela laha, u fanele u dya xinkwa, u peta xipandzwa xa wena entsuvini.” Hiloko a tshama ehansi etlhelo ka vatshoveri, a n’wi nyika mavele lama katingiweke, a dya, a xurha, swi tlhela swi sala.
15  Kutani a suka a yima a ya khwaja. Bowasi a lerisa majaha yakwe, a ku: “N’wi tshikeni a khwaja ni le xikarhi ka min’oko ya mavele, mi nga n’wi karhati.
16  Tiyisekani leswaku mi n’wi pambulela swin’wana eka tinyandza ta mavele, mi swi siya leswaku a swi khwaja, mi nga n’wi tshinyi.”
17  Hiloko a ya emahlweni a khwaja emasin’wini ku fikela nimadyambu, endzhaku ka sweswo a hula leswi a swi khwajeke, kutani swi va mpimo wa efa ya maxalana.
18  Kutani a swi rhwala a nghena emutini, n’wingi wakwe a vona leswi a swi khwajeke. Endzhaku ka sweswo a humesa swakudya leswi a swi siyeke loko a xurhe, a n’wi nyika swona.
19  Hiloko n’wingi wakwe a ku eka yena: “Xana namuntlha u khwaje kwihi, xana u tirhe kwihi? Onge loyi a ku lemukeke a nga katekisiwa.” Kutani a byela n’wingi wakwe munhu loyi a tirheke na yena; a ya emahlweni a ku: “Vito ra munhu loyi ndzi tirheke na yena namuntlha i Bowasi.”
20  Hiloko Nawomi a byela nhlomi yakwe a ku: “Yena a a katekisiwe hi Yehovha, loyi a nga tshikangiki musa wakwe wa rirhandzu eka lava va hanyaka ni lava va feke.” Nawomi a ya emahlweni a ku eka yena: “Munhu loyi i xaka ra hina. Hi un’wana wa vakutsuri va hina.”
21  Kutani Rhuti lowa Mumowabu a ku: “U tlhele a ndzi byela a ku, ‘U fanele u va ekusuhi ni vantshwa va mina kukondza va heta ntshovelo hinkwawo lowu ndzi nga na wona.’”
22  Hiloko Nawomi a byela nhlomi yakwe Rhuti a ku: “Swa antswa n’wananga, leswaku u famba ni malandza yakwe ya vanhwanyana, leswaku va nga ku siringi ensin’wini yin’wana.”
23  A ya emahlweni a va ekusuhi ni malandza lawa ya vanhwanyana ya Bowasi kukondza ntshovelo wa maxalana ni ntshovelo wa koroni wu hela. A hambeta a tshama ni n’wingi wakwe.
3  Nawomi n’wingi wakwe, a ku eka yena: “N’wananga, xana a ndzi fanelanga ndzi ku lavela ndhawu yo wisela eka yona, leswaku swi ku fambela kahle?
2  Xana Bowasi, loyi u nga tirha ni malandza yakwe ya vanhwanyana, a hi xaka ra hina? Waswivo! U peperha maxalana exivuyeni vusiku bya namuntlha.
3  U fanele u hlamba, u tola mafurha, u vehela minkhancu ya wena, u rhelela u ya exivuyeni. U nga titivisi eka wanuna loyi, kukondza a heta ku dya ni ku nwa.
4  Kutaku loko a etlela, u fanele u xiya ndhawu leyi a etlelaka eka yona; u fanele u fika u n’wi funungula hi le milengeni, u etlela; loko ku ri yena, u ta ku byela leswi u faneleke u swi endla.”
5  Kutani a ku eka yena: “Ndzi ta endla hinkwaswo leswi u ndzi byelaka swona.”
6  Hiloko a rhelela a ya exivuyeni, a endla hilaha n’wingi wakwe a n’wi leriseke hakona.
7  Hi nkarhi wolowo Bowasi a a dya ni ku nwa, mbilu yakwe a yi tsakile. Hiloko a famba a ya etlela emakumu ka nhulu ya mavele. Kutani a nyandlamela, a funungula milenge yakwe, a etlela.
8  Exikarhi ka vusiku, wanuna loyi a chava. Hiloko a korhamela emahlweni, kutani waswivo, wansati a a etlele hi le milengeni yakwe!
9  Kutani a ku: “Hi wena mani?” Yena a ku: “Hi mina Rhuti hlonga ra wena ra xisati, u fanele u funengeta hlonga ra wena ra xisati hi dziva ra wena, hikuva u mukutsuri.”
10  Hiloko yena a ku: “Onge Yehovha a nga ku katekisa, n’wananga. Eku heteleleni u kombise musa wa wena wa rirhandzu ku antswa ku tlula enkarhini wo sungula, hi ku ka u nga yi eka tintangha ta wena ta majaha, lama nga swisiwana kumbe lama fuweke.
11  Sweswi, u nga chavi n’wananga. Hinkwaswo leswi u swi vulaka, ndzi ta ku endlela swona, hikuva un’wana ni un’wana la nga enyangweni ya vanhu va mina wa swi lemuka leswaku u wansati lonene ngopfu.
12  Hambileswi ku nga ntiyiso leswaku ndzi mukutsuri, kambe u kona mukutsuri la nga ekusuhi ngopfu ku ndzi tlula.
13  Tshama laha vusiku bya namuntlha, kutani loko o ku kutsula nimixo, swi lulamile! A a ku kutsule. Kambe loko a nga swi tsakeli ku ku kutsula, mina ndzi ta ku kutsula, loko ntsena Yehovha a ha hanya. Etlela ri kondza ri xa.”
14  A hambeta a etlela hi le milengeni yakwe ri kondza ri xa, a pfuka ku nga si vonakala. Kutani a ku: “U nga byeli munhu leswaku wansati u tile exivuyeni.”
15  A ya emahlweni a ku: “Tisa nkhancu lowu u wu ambaleke, kangatela ha wona.” Hiloko a kangatela ha wona, a pima mimpimo ya maxalana ya tsevu, a n’wi rhwexa, endzhaku ka sweswo a nghena emutini.
16  A khoma ndlela a ya eka n’wingi wakwe, loyi a vuleke a ku: “Hi wena mani, n’wananga?” Hiloko a n’wi byela hinkwaswo leswi wanuna loyi a n’wi endleleke swona.
17  A ya emahlweni a ku: “U ndzi nyike mimpimo leyi ya tsevu ya maxalana, hikuva u ndzi byele a ku, ‘U nga fiki u nga khomanga nchumu eka n’wingi wa wena.’”
18  Kutani a ku: “Tshamiseka n’wananga, kukondza u vona lomu mhaka leyi yi nga ta helela kona, hikuva wanuna loyi a nge wisi, handle ka loko a hetile hi mhaka leyi namuntlha.”
