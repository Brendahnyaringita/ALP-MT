10  Yehovha a ya emahlweni a byela Muxe a ku:
2  “Tiendlele timhalamhala timbirhi ta silivhere. U ta ti fula hi hamula, ti fanele ti va evutirhelini bya wena, ti va ta ku hlengeleta ntshungu ni ku hahlula mixaxa.
3  Va fanele va ti yimba hatimbirhi ka tona, kutani ntshungu hinkwawo wu fanele wu hlangana na wena enyangweni ya ntsonga wa nhlangano hilaha mi twaneke hakona.
4  Loko vo yimba yin’we ntsena, kutani tindhuna tanihi varhangeri va vanhu van’wana ni van’wana va magidi va Israyele, ti fanele ti hlangana na wena hilaha mi twaneke hakona.
5  “Mi fanele mi yimba mpfumawulo lowu nga ringaniki, kutani mixaxa ya lava va dzimeke etlhelo ra le vuxeni yi fanele yi suka.
6  Mi fanele mi yimba mpfumawulo lowu nga ringaniki ra vumbirhi, kutani mixaxa ya lava va dzimeke etlhelo ra le dzongeni yi fanele yi suka. Va ta yimba mpfumawulo lowu nga ringaniki nkarhi wun’wana ni wun’wana loko wun’wana wa yona wu suka.
7  “Kutani loko mi vitana nhlengeletano, mi ta yimba, kambe mi nga tshuki mi yimba mpfumawulo lowu nga ringaniki.
8  Vana va Aroni, lava va nga vaprista va ta yimba timhalamhala, kutani ku tirhisiwa ka tona ku fanele ku va nawu wa hilaha ku nga riki na makumu eka n’wina, eswitukulwaneni swa n’wina.
9  “Loko mo tshuka mi lava ku nghenela nyimpi etikweni ra n’wina, mi lwa ni mutshikileri loyi a mi karhataka, mi ta ba hungwe ra nyimpi hi timhalamhala, kunene mi ta tsundzukiwa emahlweni ka Yehovha Xikwembu xa n’wina, mi ponisiwa eka valala va n’wina.
10  “Kutani hi siku ra ku tsaka ka n’wina ni hi minkarhi ya n’wina leyi vekiweke ya ntsako ni le ku sunguleni ka tin’hweti ta n’wina, mi fanele mi yimba timhalamhala ta n’wina, mi ti yimba hikwalaho ka magandzelo ya n’wina yo hisiwa ni switlhavelo swa n’wina swa xinakulobye; ku tirhisiwa ka tona ku ta va xitsundzuxo xa n’wina, emahlweni ka Xikwembu xa n’wina. Hi mina Yehovha Xikwembu xa n’wina.”
11  Kutani hi lembe ra vumbirhi, en’hwetini ya vumbirhi, hi siku ra vu-20 ra n’hweti, papa ri tlakuka ehenhla ka tabernakela ya Vumbhoni.
12  Hiloko vana va Israyele va suka hi mukhuva wa mafambelo ya vona loko va suka emananga ya Sinayi, kutani papa ri tshama emananga ya Parani.
13  Hiloko va suka ro sungula hi ku landza xileriso xa Yehovha ha Muxe.
14  Kutani ntlawa wa tinyimba tinharhu wa nxaxa wa vana va Yuda wu va wo sungula ku suka hi mavuthu ya wona, Nasoni n’wana wa Aminadaba a a rhangele vuthu ra wona.
15  Loyi a a rhangele vuthu ra nyimba ya vana va Isakara a ku ri Nethanele n’wana wa Suwara.
16  Loyi a a rhangele vuthu ra nyimba ya vana va Zebuloni a ku ri Eliyabu n’wana wa Heloni.
17  Kutani tabernakela yi hahluriwa, naswona vana va Gerixoni ni vana va Merari lava va nga varhwali va tabernakela va suka.
18  Hiloko ntlawa wa tinyimba tinharhu wa nxaxa wa Ruveni hi mavuthu ya wona wu suka, Elizuri n’wana wa Xidewuru a a rhangele vuthu ra wona.
19  Loyi a a rhangele vuthu ra nyimba ya vana va Simiyoni a ku ri Xelumiyele n’wana wa Zurixadayi.
20  Loyi a a rhangele vuthu ra nyimba ya vana va Gadi a ku ri Eliyasafa n’wana wa Duwele.
21  Kutani Vakohata tanihi varhwali va vukwetsimelo va suka, hikuva a va ta yimisa tabernakela loko va fika.
22  Hiloko ntlawa wa tinyimba tinharhu wa nxaxa wa vana va Efrayimi hi mavuthu ya wona wu suka, Elixama n’wana wa Amihudi a a rhangele vuthu ra wona.
23  Loyi a a rhangele vuthu ra nyimba ya vana va Manase a ku ri Gamaliyele n’wana wa Pedasuru.
24  Loyi a a rhangele vuthu ra nyimba ya vana va Benjamini a ku ri Abidana n’wana wa Gideyoni.
25  Hiloko ntlawa wa tinyimba tinharhu wa nxaxa wa vana va Dani wu suka, wu ri murindzi wa le ndzhaku wa mixaxa hinkwayo ni mavuthu ya yona, Ahiyezere n’wana wa Amixadayi a a rhangele vuthu ra wona.
26  Loyi a a rhangele vuthu ra nyimba ya vana va Axere a ku ri Pagiyele n’wana wa Okirani.
27  Loyi a a rhangele vuthu ra nyimba ya vana va Neftali a ku ri Ahira n’wana wa Enana.
28  Vana va Israyele va fambe hi ndlela leyi hi mavuthu ya vona loko va suka.
29  Kutani Muxe a byela Hobabu n’wana wa Rhuwele lowa Mumidiyani, mukon’wana wa Muxe a ku: “Hi ya endhawini leyi Yehovha a vuleke ha yona a ku, ‘Ndzi ta mi nyika yona.’ Famba na hina, kunene hi ta endla leswinene eka wena, hikuva Yehovha u vule leswinene malunghana na Israyele.”
30  Kambe a ku eka yena: “A ndzi nge fambi, kambe ndzi ta ya etikweni ra ka hina ni le maxakeni ya mina.”
31  Hiloko yena a ku: “Ndza ku kombela, u nga hi siyi, hikuva hikwalaho ka leswi u ku tivaka kahle laha hi nga dzimaka kona mixaxa emananga, u fanele u va mahlo ya hina.
32  Kutani loko wo famba na hina, ina, hi vunene lebyi Yehovha a nga ta hi endlela leswinene ha byona, hilaha ku fanaka, na hina hi ta ku endlela leswinene.”
33  Kutani va famba riendzo ra masiku manharhu va suka entshaveni ya Yehovha, areka ya ntwanano wa Yehovha a yi famba emahlweni ka vona eriendzweni ra masiku manharhu, yi va lavela ndhawu yo wisela eka yona.
34  Papa ra Yehovha a ri ri ehenhla ka vona ninhlikanhi loko va suka laha a va dzime mixaxa kona.
35  Kutani loko Areka yi suka, Muxe a a vula a ku: “Oho Yehovha, humelela, valala va wena a va hangalasiwe; lava va ku vengaka swinene a va baleke emahlweni ka wena.”
36  Kutani loko yi wisa, a a vula a ku: “Oho Yehovha, vuya eka timiriyadi ta magidi ta Israyele.”
4  Kutani Yehovha a vulavula na Muxe na Aroni a ku:
2  “Ku ta hlayiwa ntsengo wa vana va Kohata, va hlayiwa exikarhi ka vana va Levhi, hi ku ya hi mindyangu ya vona endlwini ya vatata wa vona,
3  ku sukela emalembeni ya 30 hi vukhale ku ya emalembeni ya 50 hi vukhale, hinkwavo lava va nghenelaka ntlawa lowu tirhelaka, va ya endla ntirho entsongeni wa nhlangano.
4  “Lowu i ntirho wa vana va Kohata entsongeni wa nhlangano. I nchumu wo kwetsima ngopfu:
5  Aroni ni vana vakwe va fanele va ta loko lava tshamaka enxaxeni va suka, kutani va fanele va hawula nguvu leyi sirhelelaka, va funengeta areka ya vumbhoni hi yona.
6  Va fanele va veka xifunengeto xa madzovo ya tintini ehenhla ka yona, va andlala lapi hinkwaro ra wasi ehenhla ka yona, kutani va nghenisa ni tinsika ta yona.
7  “Va ta andlala lapi ra wasi ehenhla ka tafula ra xinkwa xa nkombiso, va fanele va veka tindyelo ni swinwelo ni minkambana ni swikelelo swa gandzelo ra swakunwa ehenhla ka rona; kutani xinkwa xa nkarhi hinkwawo xi ta tshama xi ri ehenhla ka rona.
8  Va fanele va andlala lapi ra ribungwana ehenhla ka swona, naswona va fanele va ri funengeta hi xifunengeto xa madzovo ya tintini, va nghenisa ni tinsika ta rona.
9  Va fanele va teka lapi ra wasi va funengeta xo tlhoma rivoni ni timboni ta xona ni swo tamela ngoti ya rivoni swa xona ni swo tamela ndzilo swa xona ni swibya swa xona hinkwaswo swa mafurha, leswi va hambetaka va tirhela ha swona eka xona.
10  Va fanele va swi veka ni swingolongondzwana swa xona exifunengetweni xa madzovo ya tintini, va swi veka ehenhla ka nsika.
11  Kutani va ta andlala lapi ra wasi ehenhla ka alitari ya nsuku, naswona va fanele va yi funengeta hi xifunengeto xa madzovo ya tintini, va nghenisa ni tinsika ta yona.
12  Va fanele va teka swingolongondzwana hinkwaswo leswi va hambetaka va tirhela ha swona endhawini yo kwetsima, va fanele va swi veka elapini ra wasi va swi funengeta hi xifunengeto xa madzovo ya tintini, ivi va swi veka ehenhla ka nsika.
13  “Kutani va fanele va susa nkuma wa alitari lowu nga ni mafurha ivi va andlala lapi ra voya lebyi pendiweke byi va bya xivunguvungu ehenhla ka yona.
14  Va fanele va veka swingolongondzwana swa yona hinkwaswo leswi va hambetaka va tirhela ha swona ehenhla ka yona, swo tamela ndzilo, tiforoko ni mafoxolo ni minkambana ni swingolongondzwana hinkwaswo swa alitari; va fanele va andlala xifunengeto xa madzovo ya tintini ehenhla ka yona, va nghenisa ni tinsika ta yona.
15  “Kutani Aroni ni vana vakwe va fanele va heta ku funengeta ndhawu yo kwetsima ni swingolongondzwana hinkwaswo swa ndhawu yo kwetsima loko lava tshamaka enxaxeni va suka, endzhaku ka sweswo vana va Kohata va ta ta va ta swi rhwala, kambe va nga tshuki va khumba ndhawu yo kwetsima hikuva va nga fa. Swilo leswi i ntirho wa vana va Kohata entsongeni wa nhlangano.
16  “Kutani Eliyazara n’wana wa Aroni lowa muprista i mulanguteri wa mafurha ya rivoni ni xinun’hweriso xa murhi wa risuna ni gandzelo ra mavele ra nkarhi hinkwawo ni mafurha ya ku tota, u langutela tabernakela hinkwayo ni swilo hinkwaswo leswi nga eka yona, ku nga ndhawu yo kwetsima ni swingolongondzwana swa yona.”
17  Yehovha a ya emahlweni a vulavula na Muxe na Aroni a ku:
18  “Mi nga tshuki mi pfumelela leswaku nyimba ya mindyangu ya Vakohata yi herisiwa exikarhi ka Valevhi.
19  Kambe va endleleni leswi, leswaku va hambeta va hanya va nga fi hikwalaho ka ku tshinelela swilo swo kwetsima ngopfu. Aroni ni vana vakwe va ta nghena, kutani va fanele va avela un’wana ni un’wana wa vona ntirho wakwe ni vutihlamuleri byakwe.
20  Va nga tshuki va nghena ku ta vona swilo swo kwetsima hambi ku ri swa xinkarhana, hikuva va nga fa.”
21  Kutani Yehovha a vulavula na Muxe a ku:
22  “Ku ta hlayiwa ntsengo wa vana va Gerixoni, ina, va ta hlayiwa hi yindlu ya vatata wa vona hi ku ya hi mindyangu ya vona.
23  U ta va tsarisa ku sukela emalembeni ya 30 hi vukhale ku ya emalembeni ya 50 hi vukhale, hinkwavo lava va taka entlaweni wa vutirheli va ta endla ntirho entsongeni wa nhlangano.
24  Lowu i ntirho wa mindyangu ya Vagerixoni malunghana ni vutirheli ni ku rhwala.
25  Va fanele va rhwala malapi ya ntsonga ya tabernakela ni ntsonga wa nhlangano ni xifunengeto xa wona ni xifunengeto xa madzovo ya tintini lexi nga ehenhla ka wona ni xiavanyiso xa nyangwa ya ntsonga wa nhlangano
26  ni swincikinyo swa xivava ni xiavanyiso xa vungheno bya nyangwa ya xivava lexi rhendzelaka tabernakela ni alitari ni tintambhu ta wona ta ntsonga ni swingolongondzwana hinkwaswo swa vutirheli ni swilo hinkwaswo leswi ntirho wu hambetaka wu endliwa ha swona. Va fanele va tirhela hi ndlela yoleyo.
27  Ntirho hinkwawo wa vana va Gerixoni wu ta endliwa hi ku lerisa ka Aroni ni vana vakwe malunghana ni vutihlamuleri bya vona hinkwabyo ni vutirheli bya vona hinkwabyo, n’wina mi fanele mi va avela vutihlamuleri bya vona hinkwabyo hi ku ya hi ntirho wa vona.
28  Lowu i ntirho wa mindyangu ya vana va Vagerixoni entsongeni wa nhlangano, kutani ntirho wa vona lowu bohaka wu le hansi ka voko ra Ithamara n’wana wa Aroni lowa muprista.
29  “Loko ku ri vana va Merari, u ta va tsarisa hi mindyangu ya vona endlwini ya vatata wa vona.
30  U ta va tsarisa ku sukela emalembeni ya 30 hi vukhale ku ya emalembeni ya 50 hi vukhale, hinkwavo lava nghenaka entlaweni wa vutirheli leswaku va endla vutirheli bya ntsonga wa nhlangano.
31  Kutani lowu i ntirho wa vona, i vutihlamuleri bya vona hi ku ya hi vutirheli bya vona hinkwabyo entsongeni wa nhlangano: marimba ya tabernakela ni swigogo swa yona ni tiphuphu ta yona ni minkotloto ya tona
32  ni tiphuphu ta xivava lexi xi yi rhendzelaka ni minkotloto ya tona ni swikhomiso swa ntsonga swa wona ni tintambhu ta wona ta ntsonga ni switirhisiwa hinkwaswo swa vutirheli hinkwabyo. Kutani mi ta avela switirhisiwa leswi va bohekaka ku swi tirhisa swi ri vutihlamuleri bya vona, hi mavito ya vona.
33  Lowu i ntirho wa mindyangu ya vana va Merari hi ku ya hi vutirheli hinkwabyo bya vona bya ntsonga wa nhlangano, wu ri ehansi ka voko ra Ithamara n’wana wa Aroni lowa muprista.”
34  Kutani Muxe na Aroni ni tindhuna ta ntshungu va ya emahlweni va tsarisa vana va Vakohata hi mindyangu ya vona ni hi yindlu ya vatata wa vona,
35  ku sukela eka lava va nga ni malembe ya 30 hi vukhale ku ya eka lava va nga ni malembe ya 50 hi vukhale, hinkwavo lava a va nghena entlaweni wa vutirheli va ta tirhela entsongeni wa nhlangano.
36  Kutani lava va tsarisiweke eka vona hi mindyangu ya vona va ve 2 750.
37  Hi vona lava va tsarisiweke va mindyangu ya Vakohata, hinkwavo lava tirhelaka entsongeni wa nhlangano, lava Muxe na Aroni va va tsariseke hi ku landza xileriso xa Yehovha ha Muxe.
38  Malunghana ni lava va tsarisiweke va vana va Gerixoni hi mindyangu ya vona ni hi yindlu ya vatata wa vona,
39  ku sukela eka lava va nga ni malembe ya 30 hi vukhale ku ya eka lava va nga ni malembe ya 50 hi vukhale, hinkwavo lava va ngheneke entlaweni wa vutirheli leswaku va tirhela entsongeni wa nhlangano,
40  lava va tsarisiweke eka vona hi mindyangu ya vona, hi yindlu ya vatata wa vona, a va ri 2 630.
41  Hi vona lava a va tsarisiwile eka mindyangu ya vana va Gerixoni, hinkwavo lava tirhaka entsongeni wa nhlangano, lava Muxe na Aroni va va tsariseke hi ku landza xileriso xa Yehovha.
42  Malunghana ni lava va tsarisiweke va mindyangu ya vana va Merari hi mindyangu ya vona, hi yindlu ya vatata wa vona,
43  ku sukela emalembeni ya 30 hi vukhale ku ya emalembeni ya 50 hi vukhale, hinkwavo lava va ngheneke entlaweni wa vutirheli leswaku va tirhela entsongeni wa nhlangano,
44  lava va tsarisiweke eka vona hi mindyangu ya vona va ve 3 200.
45  Hi vona lava a va tsarisiwile eka mindyangu ya vana va Merari, lava Muxe na Aroni va va tsariseke hi ku landza xileriso xa Yehovha ha Muxe.
46  Lava va tsarisiweke hinkwavo lava Muxe na Aroni ni tindhuna ta Israyele va nga va tsarisa va ri Valevhi hi mindyangu ya vona ni hi yindlu ya vatata wa vona,
47  ku sukela emalembeni ya 30 hi vukhale ku ya emalembeni ya 50 hi vukhale, hinkwavo lava taka ku ta tirha hi matimba ni ku endla mintirho entsongeni wa nhlangano,
48  lava va tsarisiweke va vona va ve 8 580.
49  Va tsarisiwe hi ku landza xileriso xa Yehovha ha Muxe, un’wana ni un’wana hi ku ya hi vutirheli byakwe ni vutihlamuleri byakwe; naswona va tsarisiwe hilaha Yehovha a leriseke Muxe hakona.
26  Endzhaku ka ntungu, Yehovha a ya emahlweni a byela Muxe na Eliyazara n’wana wa Aroni lowa muprista, a ku:
2  “Hlayani ntsengo wa ntshungu hinkwawo wa vana va Israyele ku sukela eka malembe ya 20 hi vukhale ku ya ehenhla, hi ku ya hi yindlu ya vatata wa vona, hinkwavo lava va yaka enyimpini eIsrayele.”
3  Kutani Muxe na Eliyazara lowa muprista va va byela etimbaleni ta le kwandzasini ra Mowabu ekusuhi ni Yordani eYeriko, va ku:
4  “[Hlayani ntsengo wa vona] ku sukela eka malembe ya 20 hi vukhale ku ya ehenhla, hilaha Yehovha a leriseke Muxe hakona.” Vana va Israyele lava humeke etikweni ra Egipta a ku ri:
5  Ruveni mativula ya Israyele; vana va Ruveni: Eka Hanoko, ndyangu wa ka Hanoko; eka Palu, ndyangu wa va ka Palu;
6  eka Hezroni, ndyangu wa va ka Hezroni; eka Karimi, ndyangu wa va ka Karimi.
7  Leyi a ku ri mindyangu ya va ka Ruveni, kutani lava va tsarisiweke va vona a va ringana 43 730.
8  N’wana wa Palu a ku ri Eliyabu.
9  Vana va Eliyabu: Nemuwele na Dathani na Abirama. Dathani loyi na Abirama a va ri lava vitaniweke va ntshungu, lava va lweke na Muxe na Aroni entshungwini wa Kora, enkarhini lowu a va lwa na Yehovha.
10  Kutani misava yi pfula nomu yi va mita. Loko ku ri Kora u fe eku herisiweni ka ntshungu loko ndzilo wu hisa vanhu va 250. Kutani va va xikombiso.
11  Kambe vana va Kora a va fanga.
12  Vana va Simiyoni hi mindyangu ya vona: Eka Nemuwele, ndyangu wa va ka Nemuwele; eka Yamini, ndyangu wa va ka Yamini; eka Yakini, ndyangu wa va ka Yakini;
13  eka Zara, ndyangu wa va ka Zara; eka Xawulo, ndyangu wa va ka Xawulo.
14  Leyi a ku ri mindyangu ya va ka Simiyoni: 22 200.
15  Vana va Gadi hi mindyangu ya vona: Eka Zefoni, ndyangu wa va ka Zefoni; eka Hagi, ndyangu wa va ka Hagi; eka Xuni, ndyangu wa va ka Xuni;
16  eka Ozni, ndyangu wa va ka Ozni; eka Eri, ndyangu wa va ka Eri;
17  eka Arodi, ndyangu wa va ka Arodi; eka Areli, ndyangu wa va ka Areli.
18  Leyi a ku ri mindyangu ya vana va Gadi, ya lava va tsarisiweke va vona: 40 500.
19  Vana va Yuda a ku ri Ere na Onani. Kambe Ere na Onani va fele etikweni ra Kanana.
20  Kutani vana va Yuda a ku ri lava hi mindyangu ya vona: Eka Xela, ndyangu wa va ka Xela; eka Faresi, ndyangu wa va ka Faresi; eka Zara, ndyangu wa va ka Zara.
21  Kutani vana va Faresi a ku ri lava: Eka Hezroni, ndyangu wa va ka Hezroni; eka Hamula, ndyangu wa va ka Hamula.
22  Leyi a ku ri mindyangu ya Yuda, ya lava va tsarisiweke va vona: 76 500.
23  Vana va Isakara hi mindyangu ya vona a ku ri: Eka Tola, ndyangu wa va ka Tola; eka Puvha, ndyangu wa va ka Puvha;
24  eka Yaxubu, ndyangu wa va ka Yaxubu; eka Ximroni, ndyangu wa va ka Ximroni.
25  Leyi a ku ri mindyangu ya Isakara, ya lava va tsarisiweke va vona: 64 300.
26  Vana va Zebuloni hi mindyangu ya vona a ku ri: Eka Seredi, ndyangu wa va ka Seredi; eka Elone, ndyangu wa va ka Elone; eka Yahaliyele, ndyangu wa va ka Yahaliyele.
27  Leyi a ku ri mindyangu ya va ka Zebuloni, ya lava va tsarisiweke va vona: 60 500.
28  Vana va Yosefa hi mindyangu ya vona a ku ri Manase na Efrayimi.
29  Vana va Manase a ku ri: Eka Makiri, ndyangu wa va ka Makiri. Makiri u ve tata wa Giliyadi. Eka Giliyadi, ndyangu wa va ka Giliyadi.
30  Lava a va ri vana va Giliyadi: Eka Iyezere, ndyangu wa va ka Iyezere; eka Heleke, ndyangu wa va ka Heleke;
31  eka Asiriyele, ndyangu wa va ka Asiriyele; eka Xikeme, ndyangu wa va ka Xikeme;
32  eka Xemida, ndyangu wa va ka Xemida; eka Hefere, ndyangu wa va ka Hefere.
33  Selofehada n’wana wa Hefere a nga vanga ni vana va majaha, kambe u ve ni vana va vanhwanyana, mavito ya vana va vanhwanyana va Selofehada a ku ri Mahela na Nowa, Hogila, Milka na Tirisa.
34  Leyi a ku ri mindyangu ya Manase kutani lava va tsarisiweke va vona a va ri 52 700.
35  Lava a ku ri vana va Efrayimi hi mindyangu ya vona: Eka Xutela, ndyangu wa va ka Xutela; eka Bekere, ndyangu wa va ka Bekere; eka Tahani, ndyangu wa va ka Tahani.
36  Kutani lava a va ri vana va Xutela: Eka Erani, ndyangu wa va ka Erani.
37  Leyi a ku ri mindyangu ya vana va Efrayimi, ya lava va tsarisiweke va vona: 32 500. Lava a va ri vana va Yosefa hi mindyangu ya vona.
38  Vana va Benjamini hi mindyangu ya vona a ku ri: Eka Bela, ndyangu wa va ka Bela; eka Axabela, ndyangu wa va ka Axabela; eka Ahiramu, ndyangu wa va ka Ahiramu;
39  eka Xefufami, ndyangu wa va ka Xupimi; eka Hufamu, ndyangu wa va ka Hufamu.
40  Vana va Bela a ku ri Aridi na Namani: Eka Aridi, ndyangu wa va ka Aridi; eka Namani, ndyangu wa va ka Namani.
41  Lava a va ri vana va Benjamini hi mindyangu ya vona, kutani lava va tsarisiweke va vona a va ri 45 600.
42  Lava a va ri vana va Dani hi mindyangu ya vona: Eka Xuhamu, ndyangu wa va ka Xuhamu. Leyi a ku ri mindyangu ya Dani hi mindyangu ya yona.
43  Mindyangu hinkwayo ya va ka Xuhamu, ya lava va tsarisiweke va vona a yi ri 64 400.
44  Vana va Axere hi mindyangu ya vona a ku ri: Eka Imina, ndyangu wa va ka Imina; eka Ixivhi, ndyangu wa va ka Ixivhi; eka Beriya, ndyangu wa va ka Beriya;
45  eka vana va Beriya: Eka Hevere, ndyangu wa va ka Hevere; eka Malikiyele, ndyangu wa va ka Malikiyele.
46  Kutani vito ra n’wana wa nhwanyana wa Axere a ku ri Sera.
47  Leyi a ku ri mindyangu ya vana va Axere, ya lava va tsarisiweke va vona: 53 400.
48  Vana va Neftali hi mindyangu ya vona a ku ri: Eka Yahazili, ndyangu wa va ka Yahazili; eka Guni, ndyangu wa va ka Guni;
49  eka Yezere, ndyangu wa va ka Yezere; eka Xalemi, ndyangu wa va ka Xalemi.
50  Leyi a ku ri mindyangu ya Neftali hi mindyangu ya yona, kutani lava va tsarisiweke va vona a va ri 45 400.
51  Lava a va ri lava tsarisiweke va vana va Israyele: 601 730.
52  Endzhaku ka sweswo Yehovha a byela Muxe a ku:
53  “Tiko ri fanele ri averiwa lava, leswaku ri va ndzhaka hi ku ya hi nhlayo ya mavito.
54  U fanele u engetela ndzhaka ya munhu hi ku ya hi nhlayo ya yena leyikulu, naswona u ta hunguta ndzhaka ya munhu hi ku ya hi nhlayo ya yena leyitsongo. Ndzhaka ya un’wana ni un’wana yi ta nyikiwa hi ku ya hi lava va tsarisiweke vakwe.
55  Tiko ri ta aviwa hi vuhlolotwana ntsena. Va fanele va kuma ndzhaka hi ku ya hi mavito ya tinyimba ta vatata wa vona.
56  Ndzhaka ya un’wana ni un’wana yi ta aviwa exikarhi ka lavo tala ni lava va nga riki vangani hi ku ya hi xiboho lexi tiyeke xa vuhlolotwana.”
57  Kutani lava a va ri lava va tsarisiweke eka Valevhi hi mindyangu ya vona: Eka Gerixoni, ndyangu wa va ka Gerixoni; eka Kohata, ndyangu wa va ka Kohata; eka Merari, ndyangu wa va ka Merari.
58  Leyi a ku ri mindyangu ya Valevhi: ndyangu wa va ka Libni, ndyangu wa va ka Hebroni, ndyangu wa va ka Maheli, ndyangu wa va ka Muxi ni ndyangu wa va ka Kora. Kutani Kohata a va tata wa Amirama.
59  Vito ra nsati wa Amirama a ku ri Yokebedi, n’wana wa Levhi loyi nsati wakwe a nga n’wi tswalela Levhi aEgipta. Hi ku famba ka nkarhi a tswalela Amirama, Aroni na Muxe na Meriyamu makwavo wa xisati.
60  Kutani Aroni a velekeriwa Nadabu na Abihu na Eliyazara na Ithamara.
61  Kambe Nadabu na Abihu va file hikwalaho ka ku nyikela ka vona ndzilo lowu nga riki enawini emahlweni ka Yehovha.
62  Kutani lava va tsarisiweke va vona a va ringana 23 000, ku ri vaxinuna hinkwavo ku sukela eka n’hweti yin’we hi vukhale ku ya ehenhla. A va tsarisiwanga exikarhi ka vana va Israyele, hikuva a ku nga ri na ndzhaka leyi a va ta nyikiwa yona exikarhi ka vana va Israyele.
63  Lava hi vona va tsarisiweke hi Muxe na Eliyazara lowa muprista loko va tsarisa vana va Israyele etimbaleni ta le kwandzasini ra Mowabu ekusuhi na Yordani eYeriko.
64  Kambe exikarhi ka lava, a ku vanga ni wanuna wa lava va tsarisiweke hi Muxe na Aroni lowa muprista loko va tsarise vana va Israyele emananga ya Sinayi.
65  Hikuva Yehovha a a vurile malunghana na vona a ku: “Kunene va ta fela emananga.” Hikwalaho a ku na wanuna eka vona loyi a a sele handle ka Kalebe n’wana wa Yefune na Yoxuwa n’wana wa Nuni.
11  Kutani vanhu va kotisa vavanuna lava va nga ni nchumu wo biha wa ku vilela ha wona etindleveni ta Yehovha. Loko Yehovha a swi twa, a hlundzuka ngopfu naswona ndzilo wa Yehovha wu pfurha ehenhla ka vona wu herisa vanhu van’wana emakumu ka nxaxa.
2  Loko vanhu va sungula ku rila eka Muxe, yena a va kombelela eka Yehovha, hiloko ndzilo wu timeka.
3  Kutani ndhawu yoleyo yi thyiwa vito ra Tabera, hikuva ndzilo wa Yehovha wu pfurhe ehenhla ka vona.
4  Hiloko ntshungu lowu hlanganeke lowu a wu ri exikarhi ka vona wu kombisa ku navela ka vutianakanyi, vana va Israyele na vona va sungula ku rila nakambe va ku: “I mani la nga ta hi nyika nyama, hi dya?
5  Hi tsundzuka tinhlampfi leti a hi hamba hi ti dya aEgipta mahala, marhakarhaka ni makhalavatla ni swimbowana ni tinyala ni swinyalana!
6  Kambe sweswi mimoya-xiviri ya hina yi omile. Mahlo ya hina a ma voni nchumu ni wun’we loko ku nga ri manna.”
7  Phela, manna a yi fana ni mbewu ya khoriyanda, yi languteka ku fana ni vurimba bya bedeliyamu.
8  Vanhu va hangalaka va yi rholela ivi va yi sila emaribyeni kumbe va yi kandza etshurini, va yi sweka etimbiteni kumbe va endla swinkwa swa swirhendzevutana, nantswo wa swona a wu fana ni nantswo wa xinkwa xo tsokombela lexi cheriweke mafurha.
9  Kutani loko mberha yi rhelela enxaxeni nivusiku, manna a yi wela ehenhla ka yona.
10  Hiloko Muxe a twa vanhu va rila emindyangwini ya vona, munhu un’wana ni un’wana enyangweni ya ntsonga wakwe. Kutani ku hlundzuka ka Yehovha ku tlhela ku va kukulu, naswona a swi bihile ematihlweni ya Muxe.
11  Hiloko Muxe a ku eka Yehovha: “Ha yini u vangele vubihi eka nandza wa wena, naswona ha yini ndzi nga kumanga tintswalo ematihlweni ya wena, hikuva u veke ndzwalo hinkwawo wa vanhu lava ehenhla ka mina?
12  Xana hi mina la tikeke vanhu lava hinkwavo? Xana hi mina loyi a va velekeke lerova u ndzi byela u ku, ‘Va rhwale exifuveni xa wena hilaha muhlayisi wa xinuna a rhwalaka hakona n’wana la an’waka,’ u va yisa emisaveni leyi u hlambanyeleke vatata wa vona ha yona?
13  Xana ndzi nga yi kuma kwihi nyama ya ku nyika vanhu lava hinkwavo? Hikuva va tshamela ku ndzi rilela va ku, ‘Hi nyike nyama hi dya!’
14  A ndzi nge swi koti ku rhwala vanhu lava ndzi ri ndzexe, hikuva va ndzi tikela swinene.
15  Kutani loko ku ri yona ndlela leyi u nga ta ndzi endla ha yona, ndzi kombela u ndzi dlaya, loko ndzi kume tintswalo ematihlweni ya wena, endla leswaku ndzi nga ri voni khombo ra mina.”
16  Hiloko Yehovha a byela Muxe a ku: “Ndzi hlengeletele vavanuna va 70 eka vakulukumba va Israyele, lava u va tivaka leswaku i vakulukumba va vanhu nileswaku i valanguteri va vona, u fanele u va yisa entsongeni wa nhlangano, kutani va yima na wena kwalaho.
17  Kutani ndzi ta rhelela ndzi ta vulavula na wena kwalaho; ndzi ta teka moya wun’wana lowu nga ehenhla ka wena ndzi wu veka ehenhla ka vona, va ta ku pfuna ku endla ntirho wo khathalela vanhu leswaku u nga wu endli u ri wexe.
18  Kutani u ta byela vanhu u ku, ‘Tihlawulekiseleni siku ra mundzuku, kunene mi ta dya nyama, hikuva mi ririle etindleveni ta Yehovha mi ku: “I mani la nga ta hi nyika nyama hi dya, hikuva a swi hi fambela kahle aEgipta?” Kunene Yehovha u ta mi nyika nyama naswona entiyisweni mi ta yi dya.
19  Mi ta yi dya, ku nga ri siku rin’we kumbe masiku mambirhi kumbe masiku ya ntlhanu kumbe masiku ya khume kumbe masiku ya 20,
20  kambe ku ringana masiku lama endlaka n’hweti, kukondza yi huma etinhompfini ta n’wina, yi mi phirha, hi leswi ntsena mi bakanyeke Yehovha loyi a nga exikarhi ka n’wina, kutani mi rilile emahlweni ka yena mi ku: “Ha yini hi hume aEgipta?”’”
21  Hiloko Muxe a ku: “Vanhu lava ndzi nga exikarhi ka vona i vavanuna lava fambaka hi milenge va 600 000, kambe wena—u te, ‘Ndzi ta va nyika nyama, naswona kunene va ta yi dya ku ringana masiku lama endlaka n’hweti’!
22  Xana va ta tlhaveriwa mintlhambi ya tinyimpfu ni mintlhambi ya tihomu leswaku yi va ringana? Kumbe, xana va ta phaseriwa tinhlampfi hinkwato ta le lwandle leswaku ti va ringana?”
23  Hiloko Yehovha a byela Muxe a ku: “Xana voko ra Yehovha ri komile, hi swona ke? Sweswi u ta vona loko leswi ndzi swi vulaka swi ta humelela kumbe swi nga ta humelela.”
24  Endzhaku ka sweswo Muxe a huma a ya byela vanhu marito ya Yehovha. Kutani a hlengeleta vavanuna va 70 va huma eka vakulukumba va vanhu, a va yimisa va rhendzela ntsonga.
25  Hiloko Yehovha a rhelela a ri epapeni, a vulavula na yena, kutani a teka moya wun’wana lowu a wu ri ehenhla ka yena a wu veka ehenhla ka un’wana ni un’wana wa vakulukumba va 70. Kuteloko moya wu tshamile ehenhla ka vona, va profeta; kambe a va ha tlhelanga va swi endla.
26  Kutani a ku sele vavanuna vambirhi enxaxeni. Vito ra un’wana a ku ri Elidadi kasi vito ra un’wana a ku ri Medada. Moya wu tshama ehenhla ka vona, hikuva a va ri exikarhi ka lava a va tsariwile ehansi, kambe a va nga humanga va ya entsongeni. Kutani va profeta enxaxeni.
27  Hiloko jaha ri tsutsuma ri ya vikela Muxe ri ku: “Elidadi na Medada va profeta enxaxeni!”
28  Kutani Yoxuwa n’wana wa Nuni, mutirheli wa Muxe ku sukela evujaheni byakwe a angula a ku: “Hosi yanga Muxe, va sivele!”
29  Kambe Muxe a ku eka yena: “Xana u ni mavondzo hikwalaho ka mina? E-e, ndzi navela onge loko vanhu va Yehovha hinkwavo a va ri vaprofeta, hikuva Yehovha a a ta veka moya wakwe ehenhla ka vona!”
30  Endzhaku Muxe a tlhelela enxaxeni, yena ni vakulukumba va Israyele.
31  Kutani ku pfuka mheho yi huma eka Yehovha yi sungula ku tisa switsatsatsa swi huma elwandle, yi swi wisela ehenhla ka nxaxa, mpfhuka wo ringana siku eka tlhelo leri ni mpfhuka wo ringana siku eka tlhelo lerin’wana, swi rhendzela nxaxa hinkwawo, swi va swisungunu swimbirhi ehenhla ka vuandlalo bya misava.
32  Hiloko vanhu va suka va yima siku rero hinkwaro ni vusiku byebyo hinkwabyo ni siku hinkwaro leri landzelaka, va hlengeleta switsatsatsa. Loyi a hlengeletaka leswitsongo u hlengelete mpimo wa tihomere ta khume, va hambeta va tianekela swona hinkwako-nkwako va rhendzela nxaxa hinkwawo.
33  Nyama a ya ha ri emenweni ya vona, a va nga si yi cakunya loko ku hlundzuka ka Yehovha ku pfurhela vanhu, Yehovha a dlaya vanhu vo tala ngopfu.
34  Vito ra ndhawu yoleyo ri thyiwa Kibiroti-hatavha, hikuva kwalaho va lahle vanhu lava kombiseke ku navela ka vutianakanyi.
35  Vanhu va suke eKibiroti-hatavha va ya eHaseroti, va tshama eHaseroti.
8  Yehovha a ya emahlweni a vulavula na Muxe a ku:
2  “Byela Aroni u ku eka yena, ‘Nkarhi hinkwawo loko u lumeka timboni, timboni ta nkombo ti fanele ti voninga ndhawu leyi nga emahlweni ka xo tlhoma rivoni.’”
3  Kutani Aroni a sungula ku endla tano. A lumeka timboni ta ndhawu leyi nga emahlweni ka xo tlhoma rivoni, hilaha Yehovha a leriseke Muxe hakona.
4  Kutani xo tlhoma rivoni a xi endliwe hi ndlela leyi. A xi ri xa nsuku, xi furiwe hi hamula. A xi furiwe hi hamula ku ya fika ematlhelo ya xona ni ku ya fika eka swiluva swa xona. Hi ku landza xivono lexi Yehovha a xi kombeke Muxe, yena u endle xo tlhoma rivoni hi ndlela yoleyo.
5  Yehovha a ya emahlweni a vulavula na Muxe a ku:
6  “Teka Valevhi exikarhi ka vana va Israyele, u va tengisa.
7  Kutani u ta endla leswi, leswaku u va tengisa: Va xuve hi mati ya ku tengisa xidyoho, va fanele va hundzisa rikari enyameni ya vona hinkwayo ivi va hlantswa tinguvu ta vona, va titengisa.
8  Kutani va fanele va teka nkunzi leyitsongo ni gandzelo ra yona ra mavele ra mapa lamanene lama tsakamisiweke hi mafurha, wena u ta teka nkunzi yin’wana leyitsongo yi va ya gandzelo ra xidyoho.
9  Kutani u fanele u nyikela Valevhi emahlweni ka ntsonga wa nhlangano, ivi u hlengeleta ntshungu hinkwawo wa vana va Israyele.
10  U fanele u nyikela Valevhi emahlweni ka Yehovha, kutani vana va Israyele va fanele va tlhandleka mavoko ya vona ehenhla ka Valevhi.
11  Aroni u fanele a endla leswaku Valevhi va ya emahlweni ni le ndzhaku emahlweni ka Yehovha, va va gandzelo leri ndziwitiwaka ra vana va Israyele, va fanele va yisa ntirho wa Yehovha emahlweni.
12  “Kutani Valevhi va ta tlhandleka mavoko ya vona etinhlokweni ta tinkunzi. Endzhaku ka sweswo, nyikela leyi yi nga gandzelo ra xidyoho ni leyi yi nga gandzelo ro hisiwa eka Yehovha leswaku ti kombelela Valevhi ku rivaleriwa.
13  U fanele u yimisa Valevhi emahlweni ka Aroni ni vana vakwe, naswona u fanele u va endla leswaku va ya emahlweni ni le ndzhaku va va gandzelo leri ndziwitiwaka eka Yehovha.
14  U fanele u hambanisa Valevhi exikarhi ka vana va Israyele, Valevhi va ta va va mina.
15  Kutani endzhaku ka sweswo Valevhi va ta ta va ta tirhela entsongeni wa nhlangano. Hikwalaho u fanele u va basisa u va endla va ya emahlweni ni le ndzhaku va va gandzelo leri ndziwitiwaka.
16  Hikuva hi lava va nyiketiweke, va nyiketiwe eka mina va huma exikarhi ka vana va Israyele. Ndzi ta titekela vona ematshan’weni ya lava va pfulaka timbeleko hinkwato, mativula hinkwawo ya vana va Israyele.
17  Hikuva mativula hinkwawo ya vana va Israyele i ya mina, ya munhu ni ya xiharhi. Ndzi tihlawulekisele wona siku ndzi nga ba mativula man’wana ni man’wana etikweni ra Egipta.
18  Kutani ndzi ta teka Valevhi va va ematshan’weni ya mativula hinkwawo exikarhi ka vana va Israyele.
19  Kutani ndzi ta nyiketa Valevhi va va lava nyiketiweke eka Aroni ni vana vakwe, va huma exikarhi ka vana va Israyele, leswaku va hambeta va tirhela vana va Israyele entsongeni wa nhlangano ni ku kombelela vana va Israyele ku rivaleriwa, leswaku ku nga tshuki ku va ni khombo leri nga ta humelela vana va Israyele, hikwalaho ko va vana va Israyele va tshinele endhawini yo kwetsima.”
20  Kutani Muxe na Aroni ni ntshungu hinkwawo wa vana va Israyele va endla tano eka Valevhi. Vana va Israyele va endle tano eka vona, hi ku pfumelelana ni hinkwaswo leswi Yehovha a swi leriseke hi Muxe malunghana ni Valevhi.
21  Hiloko Valevhi va titengisa naswona va hlantswa tinguvu ta vona, endzhaku ka sweswo Aroni a endla leswaku va ya emahlweni ni le ndzhaku va va gandzelo leri ndziwitiwaka emahlweni ka Yehovha. Kutani Aroni a va kombelela ku rivaleriwa ku ri ku va tengisa.
22  Endzhaku ka sweswo Valevhi va nghena ro sungula leswaku va endla ntirho wa vona entsongeni wa nhlangano emahlweni ka Aroni ni vana vakwe. Va endle tano eka vona, hilaha Yehovha a leriseke Muxe hakona malunghana ni Valevhi.
23  Kutani Yehovha a vulavula na Muxe a ku:
24  “Leswi hi leswi swi khumbaka Valevhi: Ku sukela eka loyi a nga ni malembe ya 25 hi vukhale ku ya ehenhla, u ta nghena entlaweni wa vutirheli bya ntsonga wa nhlangano.
25  Kambe endzhaku ka malembe ya 50 hi vukhale u ta tshika ku va entlaweni wa vutirheli, a nga ha tirhi.
26  U fanele a tirhela vamakwavo entsongeni wa nhlangano hi ku khathalela mfanelo yakwe, kambe a nga ha tirhi nchumu. U ta endla tano eka Valevhi hi ku pfumelelana ni leswi, eka timfanelo ta vona.”
30  Hiloko Muxe a byela varhangeri va tinyimba ta vana va Israyele, a ku: “Yehovha u lerise rito leri a ku:
2  Loko munhu o tshuka a endla xitshembiso lexi hlambanyiweke eka Yehovha kumbe a hlambanya xihlambanyo leswaku a boha moya-xiviri wakwe hi xitshembiso lexi hlambanyiweke xa ku papalata swo karhi, a nga tshuki a honisa rito rakwe. U fanele a endla hi ku landza hinkwaswo leswi humeke enon’wini wakwe.
3  “Loko wansati o tshuka a endla xitshembiso lexi hlambanyiweke eka Yehovha kumbe a tiboha hi xitshembiso lexi hlambanyiweke xa ku papalata swo karhi endlwini ya tata wakwe, evuntshweni byakwe,
4  kunene tata wakwe a twa xitshembiso xakwe lexi hlambanyiweke kumbe xitshembiso xakwe lexi hlambanyiweke xa ku papalata swo karhi lexi a boheke moya-xiviri wakwe ha xona ivi tata wakwe a miyela a nga n’wi hlamuli nchumu, switshembiso swakwe hinkwaswo leswi hlambanyiweke swi ta tiya, naswona xitshembiso xin’wana ni xin’wana xakwe lexi hlambanyiweke xa ku papalata swo karhi, lexi a tiboheke ha xona xi ta tiya.
5  Kambe loko tata wakwe a n’wi alerile hi siku leri a nga twa switshembiso swakwe hinkwaswo leswi hlambanyiweke kumbe switshembiso swakwe leswi hlambanyiweke swa ku papalata swo karhi leswi a boheke moya-xiviri wakwe ha swona, a swi nge tiyi, kambe Yehovha u ta n’wi rivalela, hikuva tata wakwe u n’wi alerile.
6  “Hambiswiritano, loko o tshuka a va ni nuna, xitshembiso xakwe lexi hlambanyiweke xi ri eka yena kumbe xitshembiso lexi nga ehleketiwangiki xa nomu wakwe lexi a boheke moya-xiviri wakwe ha xona,
7  kunene nuna wakwe a xi twa ivi a miyela a nga n’wi hlamuli nchumu esikwini leri a nga swi twa ha rona, switshembiso swakwe leswi hlambanyiweke swi fanele swi tiya kumbe switshembiso swakwe leswi hlambanyiweke swa ku papalata swo karhi, leswi a tiboheke ha swona swi ta tiya.
8  Kambe loko nuna wakwe o n’wi alela hi siku leri a swi twaka ha rona, u ta va a herise xitshembiso xakwe lexi hlambanyiweke lexi a xi endleke kumbe xitshembiso lexi nga ehleketiwangiki xa milomu yakwe, lexi a boheke moya-xiviri wakwe ha xona, kutani Yehovha u ta n’wi rivalela.
9  “Loko ku ri xitshembiso lexi hlambanyiweke xa noni kumbe wansati la tshikiweke, hinkwaswo leswi a boheke moya-xiviri wakwe ha swona swi ta tiya ehenhla ka yena.
10  “Kambe, loko a endle xitshembiso lexi hlambanyiweke endlwini ya nuna wakwe kumbe a bohe moya-xiviri wakwe hi xitshembiso lexi hlambanyiweke xa ku papalata swo karhi, hi ku hlambanya,
11  nuna wakwe a swi twa ivi a miyela a nga n’wi hlamuli nchumu, a nga n’wi arisanga; switshembiso swakwe hinkwaswo leswi hlambanyiweke swi fanele swi tiya kumbe xitshembiso xin’wana ni xin’wana xakwe lexi hlambanyiweke xa ku papalata swo karhi lexi a boheke moya-xiviri wakwe ha xona xi ta tiya.
12  Kambe loko nuna wakwe a swi herise hilaha ku heleleke esikwini leri a tweke rito rin’wana ni rin’wana ra nomu wa yena ri ri switshembiso swakwe leswi hlambanyiweke kumbe ri ri xitshembiso lexi hlambanyiweke xa leswaku moya-xiviri wa yena wu papalata swo karhi, a swi nge tiyi. Nuna wakwe u swi herisile, naswona Yehovha u ta n’wi rivalela.
13  Xitshembiso xin’wana ni xin’wana lexi hlambanyiweke kumbe xihlambanyo xin’wana ni xin’wana xa xitshembiso lexi hlambanyiweke xa ku papalata swo karhi leswaku xi xanisa moya-xiviri, nuna wakwe u ta xi simeka kumbe nuna wakwe u ta xi herisa.
14  Kambe loko nuna wakwe o miyela a nga n’wi hlamuli nchumu siku ni siku, u tiyise switshembiso swa yena hinkwaswo leswi hlambanyiweke kumbe u tiyise switshembiso swakwe hinkwaswo leswi hlambanyiweke swa ku papalata swo karhi leswi nga eka yena. U swi tiyisile hikuva u miyerile a nga n’wi hlamuli nchumu esikwini leri a swi tweke ha rona.
15  Kutani loko o swi herisa hilaha ku heleleke endzhaku ka loko a swi twile, kunene u tlhela a byarha xihoxo xa yena.
16  “Leswi i swileriso leswi Yehovha a swi leriseke Muxe exikarhi ka wanuna ni wansati, exikarhi ka tatana ni n’wana wakwe wa nhwanyana evuntshweni byakwe, endlwini ya tata wakwe.”
16  Kutani Kora n’wana wa Izihara, n’wana wa Kohata, n’wana wa Levhi a suka a yima swin’we na Dathani na Abirama n’wana wa Eliyabu na Oni n’wana wa Pelethi vana va Ruveni.
2  Hiloko va suka va yima emahlweni ka Muxe, vona ni vavanuna va 250 va vana va Israyele, tindhuna ta ntshungu, lava vitaniweke enhlanganweni, vavanuna va ndhuma.
3  Kutani va hlengeletana leswaku va pfukela Muxe na Aroni, va ku eka vona: “Swi ringene hi n’wina, hikuva ntshungu hinkwawo ka wona wa kwetsima naswona Yehovha u le xikarhi ka wona. Kutani, ha yini mi titlakusa ehenhla ka nhlengeletano ya Yehovha?”
4  Loko Muxe a swi twa, hi ku hatlisa a wela ehansi hi xikandza.
5  Kutani a byela Kora ni ntshungu wakwe hinkwawo a ku: “Nimixo Yehovha u ta tivisa loyi a nga wa yena ni loyi a kwetsimaka ni loyi a faneleke a tshinela eka yena, loyi a nga ta n’wi hlawula u ta tshinela eka yena.
6  Endlani leswi: Titekeleni swo tamela ndzilo, Kora ni ntshungu wakwe hinkwawo,
7  mi chela ndzilo eka swona ivi mi veka murhi wa risuna ehenhla ka swona mundzuku emahlweni ka Yehovha, kutaku munhu loyi Yehovha a nga ta n’wi hlawula, hi yena la kwetsimaka. Swi ringene hi n’wina vana va Levhi!”
8  Muxe a ya emahlweni a byela Kora a ku: “Ndzi kombela mi yingisa n’wina vana va Levhi.
9  Xana i nchumu wutsongo eka n’wina leswi Xikwembu xa Israyele xi mi hambaniseke ni ntshungu wa Israyele leswaku xi mi nyikela eka xona leswaku mi ta hambeta mi endla ntirho etabernakeleni ya Yehovha ni ku yima emahlweni ka ntshungu mi wu tirhela,
10  nileswaku xi mi tshineta ni vamakwenu hinkwavo, vana va Levhi swin’we na n’wina? Hikwalaho, xana na n’wina mi fanele mi kuma vuprista?
11  Hikwalaho ka sweswo wena ni ntshungu wa wena hinkwawo lowu hlengeletaneke, mi pfukela Yehovha. Loko ku ri Aroni, wo va yini leswaku n’wina mi n’wi gungulela?”
12  Endzhaku Muxe a rhumela rito leswaku ku vitaniwa Dathani na Abirama vana va Eliyabu, kambe va ku: “A hi nge tlhandluki!
13  Xana i nchumu wutsongo leswi u hi humeseke etikweni leri khulukaka ntswamba ni vulombe leswaku u ta hi dlaya emananga, nileswaku u ringeta ku va hosana hilaha ku heleleke ehenhla ka hina?
14  Hilaha swi nga hakona a wu hi tisanga etikweni leri khulukaka ntswamba ni vulombe, leswaku u hi nyika ndzhaka ya tiko ni ya nsimu ya vhinya. Xana i mahlo ya vanhu lavaya lawa u lavaka ku ma xokola? A hi nge tlhandluki!”
15  Hiloko Muxe a hlundzuka ngopfu kutani a byela Yehovha a ku: “U nga hundzuluki leswaku u languta gandzelo ra vona ra mavele. A ndzi tekanga hambi ku ri mbhongolo ni yin’we ya xinuna eka vona, hambi ku ri ku vavisa un’wana wa vona.”
16  Kutani Muxe a byela Kora a ku: “Wena ni ntshungu hinkwawo wa wena, tanani emahlweni ka Yehovha, wena na vona na Aroni, mundzuku.
17  Un’wana ni un’wana wa n’wina a a teke xo tamela ndzilo xakwe, mi chela murhi wa risuna ehenhla ka swona kutani un’wana ni un’wana a nyikela xo tamela ndzilo xakwe emahlweni ka Yehovha, swo tamela ndzilo swa 250, na wena na Aroni, un’wana ni un’wana a ri ni xo tamela ndzilo xakwe.”
18  Hiloko un’wana ni un’wana a teka xo tamela ndzilo xakwe kutani va veka ndzilo ehenhla ka xona naswona va chela murhi wa risuna ehenhla ka xona, va ya yima enyangweni ya ntsonga wa nhlangano swin’we na Muxe na Aroni.
19  Loko Kora a endle leswaku ntshungu hinkwawo wu va pfukela enyangweni ya ntsonga wa nhlangano, ku vangama ka Yehovha ku humelela eka ntshungu hinkwawo.
20  Kutani Yehovha a byela Muxe na Aroni a ku:
21  “Tihambaniseni mi suka exikarhi ka ntshungu lowu, leswaku ndzi wu lovisa hi xitshuketa.”
22  Hiloko va wela ehansi hi swikandza, kutani va ku: “Oho Xikwembu, Xikwembu xa mimoya ya nyama hinkwayo, xana ku ta dyoha munhu un’we ntsena ivi u hlundzukela ntshungu hinkwawo?”
23  Hiloko Yehovha a byela Muxe a ku:
24  “Byela ntshungu u ku, ‘Sukani eka titabernakela ta Kora, Dathani na Abirama!’”
25  Endzhaku ka sweswo Mu-​xe a suka a yima a ya eka Dathani na Abirama, vakulukumba va Israyele va famba na yena.
26  Kutani a vulavula ni ntshungu a ku: “Ndzi kombela mi kendluka emintsongeni ya vavanuna lava vo homboloka, mi nga khumbi nchumu swa vona, leswaku mi nga kukuriwi ni swidyoho swa vona hinkwaswo.”
27  Hi ku hatlisa va suka etabernakeleni ya Kora, Dathani na Abirama, ematlhelweni hinkwawo, kutani Dathani na Abirama va huma, va yima enyangweni ya mintsonga ya vona swin’we ni vasati va vona ni vana va vona va majaha ni tincece ta vona.
28  Kutani Muxe a ku: “Mi ta tiva hi leswi leswaku Yehovha u rhume mina ku endla swiendlo leswi hinkwaswo, ni leswaku a swi humi embilwini ya mina:
29  Loko vanhu lava va ta fa hikwalaho ka rifu ra vanhu hinkwavo niloko va ta xupuriwa hi ku xupuriwa ka vanhu hinkwavo, ku ta va ku nga ri Yehovha la ndzi rhumeke.
30  Kambe loko ku ri nchumu wo karhi lowu tumbuluxiweke, lowu Yehovha a wu tumbuluxeke, naswona misava yi fanele yi pfula nomu wa yona yi va mita ni hinkwaswo leswi swi nga swa vona, kutani va rhelela eSheol va ha hanya, kunene mi ta swi tiva leswaku vanhu lava va tirhisane na Yehovha hi ndlela leyi nga kombisiki xichavo.”
31  Kuteloko a heta ku vulavula marito lawa hinkwawo, misava leyi a yi ri ehansi ka vona yi pfuleka.
32  Kutani misava yi pfula nomu wa yona yi va mita ni mindyangu ya vona ni vanhu hinkwavo lava a va ri va Kora ni nhundzu ya vona hinkwayo.
33  Hiloko va rhelela va ri karhi va hanya eSheol swin’we ni hinkwavo lava a va ri va vona, misava yi va funengeta lerova va lova exikarhi ka nhlengeletano.
34  Kutani Vaisrayele hinkwavo lava a va va rhendzerile va baleka loko va twa huwa ya vona, hikuva va te: “Hi chava leswaku na hina misava yi nga hi mita!”
35  Hiloko ku ta ndzilo wu huma eka Yehovha kutani wu herisa vavanuna lava va 250 lava a va nyikela murhi wa risuna.
36  Kutani Yehovha a byela Muxe a ku:
37  “Byela Eliyazara n’wana wa Aroni lowa muprista leswaku a teka swo tamela ndzilo a swi susa endzilweni lowukulu, ‘Wena u hangalasela ndzilo kwalaho; hikuva swa kwetsima,
38  ni swo tamela ndzilo swa vavanuna lava va dyoheleke mimoya-xiviri ya vona. Va fanele va swi endla swi va swiphepherhele swa nsimbi swo lala, swi va swa ku nameka ealitarini, hikuva va swi nyikele emahlweni ka Yehovha lerova swi va swo kwetsima; swi ta va xikombiso eka vana va Israyele.’”
39  Kutani Eliyazara lowa muprista a teka swo tamela ndzilo swa koporo leswi lava va hisiweke a va swi nyikerile, hiloko va swi fula swi va swo nameka ealitarini,
40  swi va xitsundzuxo eka vana va Israyele ku endlela leswaku ku nga vi na munhu la nga tiviwiki la nga riki n’wana wa Aroni la nga tshinelaka a ta mbulukisa murhi wa risuna emahlweni ka Yehovha, nileswaku ku nga vi na munhu la nga fanaka na Kora ni ntshungu wakwe, hilaha Yehovha a n’wi byeleke hakona, ha Muxe.
41  Kutani hi siku leri tlhandlamaka, ntshungu hinkwawo wa vana va Israyele wu sungula ku gungulela Muxe na Aroni wu ku: “N’wina mi dlaye vanhu va Yehovha.”
42  Kutani loko ntshungu wu hlengeletanile ku ta pfukela Muxe na Aroni, hiloko va hundzulukela entsongeni wa nhlangano; kutani waswivo, papa a ri wu funengetile, naswona ku vangama ka Yehovha ku humelela.
43  Muxe na Aroni va tshinela emahlweni ka ntsonga wa nhlangano.
44  Hiloko Yehovha a byela Muxe a ku:
45  “N’wina, sukani exikarhi ka ntshungu lowu, leswaku ndzi wu lovisa hi xitshuketa.” Kutani va wela ehansi hi swikandza.
46  Endzhaku ka sweswo Muxe a byela Aroni a ku: “Teka xo tamela ndzilo u chela ndzilo lowu humaka ealitarini eka xona ivi u chela murhi wa risuna, u hatlisa u ya entshungwini u wu kombelela ku rivaleriwa, hikuva xikandza xa Yehovha xi hlundzukile. Khombo ri sungurile!”
47  Xikan’we-kan’we Aroni a xi teka, hilaha Muxe a vuleke hakona, a tsutsumela exikarhi ka nhlengeletano; kutani waswivo, khombo a ri sungurile exikarhi ka vanhu. Hiloko a chela murhi wa risuna a kombelela vanhu ku rivaleriwa.
48  Kutani a hambeta a yima exikarhi ka lava va feke ni lava va hanyaka. Eku heteleleni ntungu wu yimisiwa.
49  Lava va feke va dlayiwa hi ntungu a va ri 14 700, ku nga hlayiwi lava va feke hikwalaho ka Kora.
50  Loko Aroni a tlhelela eka Muxe eku heteleleni, enyangweni ya ntsonga wa nhlangano, ntungu a wu yimisiwile.
35  Yehovha a ya emahlweni a byela Muxe etimbaleni ta le kwandzasini ra Mowabu ekusuhi na Yordani eYeriko, a ku:
2  “Lerisa vana va Israyele leswaku va fanele va nyika Valevhi miti yo tshama eka yona yi huma endzhakeni ya rifuwo ra vona, va fanele va nyika Valevhi madyelo ya miti hinkwayo leyi yi va rhendzeleke.
3  Kutani miti yi ta va ya vona yo tshama eka yona, kasi madyelo ma ta va ya swifuwo swa vona ni ya nhundzu ya vona ni ya swivandzana swa vona hinkwaswo.
4  Madyelo ya miti leyi mi nga ta yi nyika Valevhi ma ta sukela ekhumbini ra muti, ma anama swisungunu swa 1 000 ma rhendzela hinkwako.
5  Mi fanele mi pima swisungunu swa 2 000 ehandle ka muti etlhelo ra le vuxeni, ni swisungunu swa 2 000 etlhelo ra le dzongeni, ni swisungunu swa 2 000 etlhelo ra le vupela-dyambu, ni swisungunu swa 2 000 etlhelo ra le n’walungwini, muti wu va exikarhi. Lawa ku ta va madyelo ya miti.
6  “Miti leyi mi nga ta yi nyika Valevhi hi leyi: miti ya tsevu ya vutumbelo, leyi mi nga ta yi nyika loyi a dlayeke munhu leswaku a balekela kona, kasi handle ka yona mi ta va nyika miti yin’wana ya 42.
7  Miti hinkwayo leyi mi nga ta yi nyika Valevhi yi ta va yi ri 48, yi hlangane ni madyelo ya yona.
8  Miti leyi mi nga ta yi nyika yi ta huma erifuweni ra vana va Israyele. Eka lava va nga ni ro tala mi ta teka ro tala, eka lava va nga na leritsongo mi ta teka leritsongo. Un’wana ni un’wana hi ku ya hi mpimo wa ndzhaka yakwe leyi a nga ta yi teka yi va rifuwo, miti yakwe yin’wana u ta yi nyika Valevhi.”
9  Yehovha a ya emahlweni a byela Muxe a ku:
10  “Byela vana va Israyele u ku eka vona, ‘Mi pela Yordani mi ya etikweni ra Kanana.
11  Mi fanele mi hlawula miti leyi yi mi faneleke. Yi ta va miti ya vutumbelo eka n’wina, kutani loyi a dlayeke munhu, u fanele a balekela kona, loyi a baka moya-xiviri a wu dlaya ku nga ri ha vomu.
12  Kutani miti yi ta va vutumbelo eka murihiseri wa ngati, leswaku loyi a dlayeke munhu a nga fi kukondza a yima emahlweni ka ntshungu a avanyisiwa.
13  Miti leyi mi nga ta yi nyika, miti ya tsevu ya vutumbelo, mi ta yi tirhisa.
14  Mi ta nyiketa miti yinharhu etlhelweni leri ra Yordani, naswona mi ta nyiketa miti yinharhu etikweni ra Kanana. Yi ta va miti ya vutumbelo.
15  Miti leyi ya tsevu yi ta va vutumbelo eka vana va Israyele ni le ka muluveri ni le ka nhlapfa, lava va nga exikarhi ka vona, leswaku un’wana ni un’wana loyi a baka moya-xiviri a wu dlaya ku nga ri ha vomu a balekela kona.
16  “‘Kutani loko a n’wi be hi xitirho ra nsimbi kutani a fa, i mudlayi la dlayaka hi vomu. Hakunene mudlayi la dlaya-​ka hi vomu u ta dlayiwa.
17  Loko a n’wi hoxe hi ribye leritsongo, leri nga n’wi dlayaka kutani a fa, i mudlayi la dlayaka hi vomu. Hakunene mudlayi la dlayaka hi vomu u ta dlayiwa.
18  Loko a n’wi be hi xitirho lexitsongo xa ntsandza lexi nga n’wi dlayaka, kutani a fa, i mudlayi la dlayaka hi vomu. Hakunene mudlayi la dlayaka hi vomu u fanele a dlayiwa.
19  “‘Murihiseri wa ngati hi yena la nga ta dlaya mudlayi la dlayaka hi vomu. Loko o tshuka a hlangana na yena u ta n’wi dlaya.
20  Loko a n’wi susumete hikwalaho ka leswi a a n’wi vengile kumbe a n’wi hoxe hi xilo xo karhi, kasi a a tumbelerile kutani a fa,
21  kumbe hikwalaho ka vulala a n’wi be hi voko leswaku a fa, hakunene loyi a n’wi beke u ta dlayiwa. I mudlayi la dlayaka hi vomu. Loko murihiseri wa ngati o tshuka a hlangana ni mudlayi la dlayaka hi vomu u ta n’wi dlaya.
22  “‘Kambe loko a n’wi susumete kumbe a n’wi hoxetele hi xilo xo karhi a nga n’wi tumbelelanga, ku nga ri ha vomu, ku nga ri hikwalaho ka vulala,
23  kumbe ribye rin’wana ni rin’wana leri ri nga n’wi dlayaka a nga n’wi vonanga kumbe a endla leswaku ri wela ehenhla ka yena, kutani a fa, kasi a a nga ri nala wa yena naswona a a nga lavi ku n’wi vavisa,
24  ntshungu wu fanele wu avanyisa exikarhi ka la n’wi beke ni murihiseri wa ngati hi ku landza vuavanyisi lebyi.
25  Kutani ntshungu wu fanele wu kutsula loyi a dlayeke munhu evokweni ra murihiseri wa ngati, naswona ntshungu wu fanele wu n’wi tlherisela emutini wa ka vona wa vutumbelo lowu a a balekele eka wona, u fanele a tshama eka wona kukondza ku fa muprista lonkulu loyi a totiweke hi mafurha yo kwetsima.
26  “‘Kambe loko hakunene loyi a dlayeke munhu a huma endzilakaneni wa muti wakwe wa vutumbelo lowu a balekeleke eka wona,
27  ivi murihiseri wa ngati a n’wi kuma ehandle ka ndzilakana wa muti wakwe wa vutumbelo, kutani murihiseri wa ngati a dlaya loyi a dlayeke munhu, a nga na nandzu wa ngati.
28  Hikuva u fanele a tshama emutini wakwe wa vutumbelo kukondza ku fa muprista lonkulu, kutani endzhaku ka rifu ra muprista lonkulu loyi a dlayeke munhu a nga tlhelela etikweni ra rikwavo.
29  Leswi swi fanele swi va nawu wa vuavanyisi eka n’wina eswitukulwaneni swa n’wina hinkwaswo, etindhawini ta n’wina hinkwato leti mi tshamaka eka tona.
30  “‘Un’wana ni un’wana la baka moya-xiviri a wu dlaya, u fanele a dlayiwa a ri la dlayaka hi vomu loko ku ri ni timbhoni, naswona mbhoni yin’we a yi nge humesi vumbhoni lebyi kanetaka moya-xiviri leswaku wu fa.
31  Mi nga tshuki mi amukela nkutsulo wa moya-xiviri eka la dlayaka hi vomu loyi a faneriwaka hi ku fa, hikuva u fanele a dlayiwa hakunene.
32  Mi nga tshuki mi amukela nkutsulo wa la balekeleke emutini wakwe wa vutumbelo a tlhela a ya tshama etikweni muprista lonkulu a nga si fa.
33  “‘Mi nga tshuki mi nyamisa tiko leri mi nga eka rona; hikuva i ngati leyi thyakisaka tiko, naswona tiko ri nga tshuki ri kombeleriwa ku rivaleriwa hikwalaho ka ngati leyi halatiweke eka rona, handle ka ngati ya yoloye a yi halataka.
34  Mi nga tshuki mi nyamisa tiko leri mi tshamaka eka rona, leri ndzi tshamaka exikarhi ka rona; hikuva mina Yehovha, ndzi tshama exikarhi ka vana va Israyele.’”
18  Yehovha a ya emahlweni a byela Aroni a ku: “Wena ni vana va wena ni yindlu ya tata wa wena mi ta hlamula hikwalaho ka xihoxo lexi mi hoxelaka vukwetsimelo ha xona, naswona wena ni vana va wena mi ta hlamula hikwalaho ka xihoxo lexi mi hoxelaka vuprista bya n’wina ha xona.
2  Tshineta nakambe vamakwenu va nyimba ya Levhi, va xivongo xa tata wa wena leswaku va ta hlanganyela na wena va ku tirhela, wena ni vana va wena emahlweni ka ntsonga wa Vumbhoni.
3  Va fanele va endla ntirho wa vo-​na eka wena ni ntirho wa vona wa ntsonga hinkwawo. Ntsena va nga tshineli ekusuhi ni swingolongondzwana swa ndhawu yo kwetsima ni le alitarini, leswaku va nga fi, vona na n’wina.
4  Va fanele va hlanganisiwa na wena naswona va fanele va endla ntirho wa vona wa ntsonga wa nhlangano malunghana ni vutirheli hinkwabyo bya ntsonga, ku nga tshuki ku va ni munhu la nga mufambi, la tshinelaka eka n’wina.
5  Na n’wina mi fanele mi endla ntirho wa n’wina wa ndhawu yo kwetsima ni ntirho wa n’wina wa alitari, leswaku ku nga tshuki ku va ni ku hlundzuka kun’wana loku welaka vana va Israyele.
6  Kutani waswivo, mina ndzi teke vamakwenu, Valevhi exikarhi ka vana va Israyele va va nyiko eka n’wina, va va lava nyikiweke Yehovha leswaku va endla vutirheli bya ntsonga wa nhlangano.
7  Wena ni vana va wena lava u nga na vona mi ta hlayisa vuprista bya n’wina malunghana ni mhaka yin’wana ni yin’wana ya alitari ni malunghana ni leswi nga endzeni ka nguvu leyi sirhelelaka; n’wina mi ta tirhela. Ndzi ta mi nyika vuprista bya n’wina byi va vutirheli lebyi nga nyiko, munhu la nga mufambi, la tshinelaka u ta dlayiwa.”
8  Yehovha a ya emahlweni a byela Aroni a ku: “Loko ku ri mina, waswivo, ndzi ku nyike leswaku u hlayisa minyikelo leyi nyikeriweke eka mina. Swilo hinkwaswo swo kwetsima swa vana va Israyele ndzi swi nyike wena ni vana va wena swi va xiphemu, swi va xiavelo xa hilaha ku nga riki na makumu.
9  Leswi swi fanele swi va swa wena eka swilo swo kwetsima ngopfu, egandzelweni leri endliweke hi ndzilo, gandzelo hinkwaro ra vona swin’we ni gandzelo hinkwaro ra vona ra mavele ni gandzelo ra vona ra xidyoho ni gandzelo hinkwaro ra vona ra nandzu, leswi va nga ta swi tlherisela eka mina. I nchumu wo kwetsima ngopfu eka wena ni vana va wena.
10  U ta swi dyela endhawini yo kwetsima ngopfu. Vaxinuna hinkwavo va ta swi dya. Swi ta va nchumu wo kwetsima eka wena.
11  Kutani leswi i swa wena: munyikelo wa nyiko ya vona swin’we ni magandzelo hinkwawo lama ndziwitiwaka ya vana va Israyele. Ndzi ma nyike wena ni vana va wena va majaha ni va vanhwanyana lava va nga na wena, swi va xiavelo xa hilaha ku nga riki na makumu. Munhu un’wana ni un’wana la tengeke endlwini ya wena a nga swi dya.
12  “Leswinene hinkwaswo swa mafurha ni leswinene hinkwaswo swa vhinyo leyintshwa, swirhangana swa swona, leswi va nga ta swi nyika Yehovha ndzi ku nyike swona.
13  Mihandzu leyi wupfaka ku sungula ya hinkwaswo leswi nga etikweni, leyi va nga ta yi tisa eka Yehovha, yi ta va ya wena. Munhu un’wana ni un’wana la tengeke endlwini ya wena a nga yi dya.
14  “Xilo xin’wana ni xin’wana lexi nyikeriweke eIsrayele xi ta va xa wena.
15  “Swilo hinkwaswo leswi pfulaka mbeleko swa muxaka wun’wana ni wun’wana wa nyama, leswi va nga ta swi nyikela eka Yehovha, eka munhu ni xiharhi, swi ta va swa wena. Kambe u fanele u kutsula mativula ya vanhu; ni mativula ya xiharhi lexi nga tengangiki u fanele u ma kutsula.
16  U ta xi kutsula hi hakelo ya nkutsulo wa xona ku sukela eka n’hweti yin’we hi vukhale ku ya ehenhla, hi xuma lexi pimanyetiweke, tixikele ta silivhere ta ntlhanu hi xikele ya ndhawu yo kwetsima. I tigera ta 20.
17  Ntsena u nga tshuki u kutsula nkunzi ya mativula ni xinyimpfana xa xinuna xa mativula kumbe mbuti ya mativula. Swa kwetsima. U ta xuva ngati ya swona ealitarini, ni mafurha ya swona u ta ma mbulukisa ma va gandzelo leri endliweke hi ndzilo ri va nun’hwelo lowu phyuphyisaka eka Yehovha.
18  Nyama ya swona yi ta va ya wena. Ku fana ni xifuva xa gandzelo leri ndziwitiwaka ni nenge wa xinene, swi ta va swa wena.
19  Minyikelo hinkwayo yo kwetsima leyi vana va Israyele va nga ta yi nyikela eka Yehovha, ndzi yi nyike wena ni vana va wena va majaha ni va vanhwanyana lava va nga na wena, yi va xiavelo xa hilaha ku nga riki na makumu. I ntwanano wa munyu wa hilaha ku nga riki na makumu emahlweni ka Yehovha, eka wena ni vana va wena lava va nga na wena.”
20  Yehovha a ya emahlweni a byela Aroni a ku: “Etikweni ra vona a wu nge vi na ndzhaka, naswona a wu nge vi na xiavelo exikarhi ka vona. Mina ndzi xiavelo xa wena ni ndzhaka ya wena exikarhi ka vana va Israyele.
21  “Kutani eka vana va Levhi, waswivo, ndzi va nyike xiphemu xin’wana ni xin’wana xa vukhume eIsrayele xi va ndzhaka leyi hakelaka vutirheli lebyi va hambetaka va byi endla, vutirheli bya ntsonga wa nhlangano.
22  Vana va Israyele va nga ha tlheli va tshinela entsongeni wa nhlangano va tivangela xidyoho kutani va fa.
23  Valevhi va fanele va ya emahlweni ni vutirheli bya ntsonga wa nhlangano, hi vona va faneleke va hlamula hikwalaho ka xihoxo xa vona. I nawu wa hilaha ku nga riki na makumu eswitukulwaneni swa n’wina leswaku exikarhi ka vana va Israyele va nga tshuki va va ni ndzhaka.
24  Hikuva xiphemu xa vukhume xa vana va Israyele lexi va nga ta xi nyikela eka Yehovha xi va munyikelo, ndzi xi nyike Valevhi leswaku xi va ndzhaka ya vona. Hi yona mhaka leyi ndzi va byeleke ndzi ku, ‘Va nga tshuki va va ni ndzhaka exikarhi ka vana va Israyele.’”
25  Kutani Yehovha a byela Muxe a ku:
26  “U ta byela Valevhi u ku eka vona, ‘Eka vana va Israyele mi ta amukela xiphemu xa vukhume lexi ndzi mi nyikeke xona xi huma eka vona, xi va ndzhaka ya n’wina, kutani mi fanele mi nyikela eka xona xiphemu xa vukhume xa xiphemu xa vukhume, xi va munyikelo eka Yehovha.
27  Kutani xi ta hlayiwa xi ri munyikelo wa n’wina, ku fana ni mavele ya le xivuyeni ni ku fana ni vhinya yo tala kumbe mafurha yo tala, leswi humaka exikamelweni.
28  Hi ndlela leyi na n’wina mi ta nyikela munyikelo eka Yehovha wu huma eka swiphemu hinkwaswo swa n’wina swa vukhume leswi mi nga ta swi amukela swi huma eka vana va Israyele, kutani eka swona mi fanele mi nyikela munyikelo wa Yehovha eka Aroni lowa muprista.
29  Mi ta nyikela munyikelo wa muxaka wun’wana ni wun’wana eka Yehovha wu huma eka tinyiko hinkwato leti mi nyikiwaka tona, wu va lowunene ku tlula hinkwawo, wu va nchumu wo kwetsima lowu humaka eka vona.’
30  “U fanele u va byela u ku, ‘Loko mi nyikela lowunene ngopfu, kunene wu ta hlayiwa wu ri ntshovelo wa le xivuyeni naswona wu ri vhinyo yo tala kumbe mafurha yo tala eka Valevhi, leswi humaka exikamelweni.
31  Mi ta swi dyela endhawini yin’wana ni yin’wana, n’wina ni va mindyangu ya n’wina, hikuva i hakelo ya n’wina leyi hakelaka vutirheli bya n’wina entsongeni wa nhlangano.
32  Kutani mi nga tivangeli xidyoho eka wona loko mi nyikela lowunene ngopfu, mi nga tshuki mi nyamisa swilo swo kwetsima swa vana va Israyele, leswaku mi nga fi.’”
17  Kutani Yehovha a byela Muxe a ku:
2  “Byela vana va Israyele naswona u teka nhonga yin’we eka vona ya yindlu yin’wana ni yin’wana ya vatata wa vona, eka tindhuna ta vona hinkwato, hi ku ya hi yindlu ya vatata wa vona, tinhonga ta 12. U ta tsala vito ra yin’wana ni yin’wana enhongeni ya yona.
3  Vito ra Aroni u ta ri tsala enhongeni ya Levhi, hikuva ku ni nhonga yin’we eka nhloko ya yindlu ya vatata wa vona.
4  U fanele u ti veka entsongeni wa nhlangano emahlweni ka Vumbhoni, laha ndzi tikombisaka kona hi masiku eka n’wina.
5  Lexi nga ta humelela hileswaku munhu loyi ndzi nga ta n’wi hlawula, nhonga yakwe yi ta hluka, kunene ndzi ta hunguta ku gunguleriwa hi vana va Israyele loku va mi gungulelaka ha kona.”
6  Hiloko Muxe a byela vana va Israyele naswona tindhuna ta vona hinkwato ti n’wi nyika nhonga ya ndhuna yin’wana ni yin’wana, nhonga ya ndhuna yin’wana ni yin’wana, hi ku ya hi yindlu ya vatata wa vona, tinhonga ta 12; naswona nhonga ya Aroni a yi ri exikarhi ka tinhonga ta tona.
7  Hiloko Muxe a veka tinhonga emahlweni ka Yehovha entsongeni wa Vumbhoni.
8  Hi siku leri tlhandlamaka loko Muxe a nghena entsongeni wa Vumbhoni, waswivo, nhonga ya Aroni leyi nga ya yindlu ya Levhi a yi hlukile, a yi hluke swihluke naswona a yi rhumbukile kutani a yi veke tialmondi leti wupfeke.
9  Hiloko Muxe a humesa tinhonga hinkwato a ti susa emahlweni ka Yehovha a ti yisa eka vana va Israyele hinkwavo, kutani va ti languta naswona un’wana ni un’wana a teka nhonga yakwe.
10  Endzhaku ka sweswo Yehovha a byela Muxe a ku: “Tlherisela nhonga ya Aroni emahlweni ka Vumbhoni leswaku yi ta hlayisiwa yi va xikombiso eka vana va ku xandzuka, leswaku va ta tshika ku ndzi gungulela, leswaku va nga fi.”
11  Xikan’we-kan’we Muxe a endla hilaha Yehovha a n’wi leriseke hakona. U endle tano.
12  Kutani vana va Israyele va byela Muxe va ku: “Sweswi hi ta timeka, hi ta lova, hi ta lova hinkwerhu.
13  Mani na mani la tshinelaka, a ta ekusuhi ni tabernakela ya Yehovha u ta fa! Xana hi fanele hi hela hi ku timeka hi ndlela leyi?”
9  Yehovha a ya emahlweni a vulavula na Muxe emananga ya Sinayi elembeni ra vumbirhi ra ku huma ka vona etikweni ra Egipta, hi n’hweti yo sungula, a ku:
2  “Sweswi vana va Israyele va ta lunghiselela xitlhavelo xa paseka hi nkarhi wa xona lowu vekiweke.
3  Hi siku ra vu-14 eka yona n’hweti leyi, exikarhi ka madyambu mambirhi, mi ta xi lunghiselela hi nkarhi wa xona lowu vekiweke. Mi ta xi lunghiselela hi ku ya hi milawu ya xona hinkwayo ni maendlelo ya xona hinkwawo ya nkarhi ni nkarhi.”
4  Kutani Muxe a byela vana va Israyele leswaku va lunghiselela xitlhavelo xa paseka.
5  Hiloko va lunghiselela xitlhavelo xa paseka hi siku ro sungula ra n’hweti, hi siku ra vu-14 ra n’hweti exikarhi ka madyambu mambirhi, emananga ya Sinayi. Hikwalaho vana va Israyele va endle hi ku pfumelelana ni hinkwaswo leswi Yehovha a swi leriseke Muxe.
6  A ku ri ni vanhu lava a va nga tenganga hikwalaho ka moya-xiviri wa munhu lerova a va swi kotanga ku lunghiselela xitlhavelo xa paseka esikwini rero. Hikwalaho va humelela emahlweni ka Muxe na Aroni esikwini rero.
7  Hiloko vanhu volavo va ku eka yena: “A hi tenganga hikwalaho ka moya-xiviri wa munhu. Ha yini hi fanele ku siveriwa ku nyikela gandzelo eka Yehovha exikarhi ka vana va Israyele, hi nkarhi lowu vekiweke?”
8  Hiloko Muxe a ku eka vona: “Yimani kwalaho, ndzi ta twa leswi Yehovha a nga ta swi lerisa malunghana na n’wina.”
9  Kutani Yehovha a vulavula na Muxe a ku:
10  “Byela vana va Israyele u ku, ‘Hambiloko munhu un’wana wa n’wina kumbe wa xitukulwana xa n’wina o tshuka a nyama hikwalaho ka moya-xiviri kumbe a ri kule eriendzweni, na yena u fanele a lunghiselela xitlhavelo xa paseka eka Yehovha.
11  Hi n’hweti ya vumbirhi hi siku ra vu-14 exikarhi ka madyambu mambirhi, va ta xi lunghiselela. Va ta xi dya ni swinkwa leswo-ke-comela ni matsavu layo bava.
12  Va nga tshuki va siya swin’wana swa swona kukondza ku va nimixo, naswona va nga tshuki va tshova rhambu ni rin’we ra swona. Va ta xi lunghiselela hi ku ya hi nawu hinkwawo wa paseka.
13  Kambe loko munhu a a tengile kumbe a a nga ri eriendzweni kutani a honisa ku lunghiselela xitlhavelo xa paseka, moya-xiviri wolowo wu fanele wu dlayiwa eka varikwavo, hikuva a wu nyikelanga gandzelo ra Yehovha hi nkarhi wa rona lowu vekiweke. Munhu yoloye u ta hlamula hikwalaho ka xidyoho xakwe.
14  “‘Loko muluveri o tshuka a tshama na n’wina, a va muluveri, na yena u fanele a lunghiselela xitlhavelo xa paseka eka Yehovha. U ta endla hi ku ya hi nawu wa paseka ni hi ku ya hi endlelo ra xona ra nkarhi ni nkarhi. Ku ta va ni nawu wun’we eka n’wina, eka muluveri ni le ka munhu la tumbulukeke etikweni.’”
15  Kutani hi siku ra ku yimisiwa ka tabernakela, papa ri funengeta tabernakela ya ntsonga wa Vumbhoni, kambe nimadyambu leswi a swi vonaka onge i ndzilo swi hambeta swi va ehenhla ka tabernakela kukondza ku va nimixo.
16  Hi yona ndlela leyi a swi hamba swi va ha yona nkarhi hinkwawo: Papa a ri yi funengeta ni nhlikanhi kasi leswi langutekaka swi ri ndzilo swi yi funengeta ni vusiku.
17  Nkarhi wun’wana ni wun’wana loko papa ri tlhandluka ri suka ehenhla ka ntsonga, vana va Israyele a va suka hi ku hatlisa endzhaku ka sweswo, naswona endhawini leyi papa a ri tshama eka yona, vana va Israyele a va dzima mixaxa kona.
18  Vana va Israyele a va suka hi ku landza xileriso xa Yehovha, naswona a va dzima mixaxa hi ku landza xileriso xa Yehovha. Masiku hinkwawo lawa papa ri nga ta tshama ehenhla ka tabernakela ha wona, a va tshama va dzime mixaxa.
19  Kutani loko papa ri lehisa ku tshama ka rona ehenhla ka tabernakela masiku yo tala, vana va Israyele na vona a va hlayisa xiboho xa vona eka Yehovha xa leswaku va nga suki.
20  Minkarhi yin’wana papa a ri tshama masiku ma nga ri mangani ehenhla ka tabernakela. A va tshama va dzime mixaxa hi ku landza xileriso xa Yehovha, naswona a va suka hi ku landza xileriso xa Yehovha.
21  Minkarhi yin’wana papa a ri tshama ku sukela nimadyambu kukondza ku va nimixo; ivi papa ri tlakuka nimixo, kutani va suka. Ku nga khathariseki leswaku a ku ri ninhlikanhi kumbe a ku ri nivusiku loko papa ri tlakuka, na vona a va suka.
22  Ku nga khathariseki leswaku papa a ri tshama masiku mambirhi kumbe n’hweti kumbe masiku yo tala ehenhla ka tabernakela, vana va Israyele a va tshama va dzime mixaxa naswona a va nga suki, kambe loko ri tlakuka a va suka.
23  A va dzima mixaxa hi ku landza xileriso xa Yehovha, naswona a va suka hi ku landza xileriso xa Yehovha. Va hlayise xiboho xa vona eka Yehovha, hi ku landza xileriso xa Yehovha ha Muxe.
28  Yehovha a ya emahlweni a byela Muxe a ku:
2  “Lerisa vana va Israyele u ku eka vona, ‘Mi fanele mi khathalela ku ndzi nyikela gandzelo ra mina, xinkwa xa mina xa magandzelo ya mina lama endliwaka hi ndzilo, ma va nun’hwelo lowu phyuphyisaka eka mina hi minkarhi ya wona leyi vekiweke.’
3  “U fanele u va byela u ku, ‘Leri i gandzelo leri endliwaka hi ndzilo leri mi nga ta ri nyikela Yehovha: swinyimpfana swimbirhi swa xinuna, leswi hanyeke kahle swa lembe rin’we hi vukhale hi siku, swi va gandzelo ro hisiwa ra nkarhi hinkwawo.
4  Xinyimpfana xin’we xa xinuna u ta xi nyikela nimixo, kutani xinyimpfana lexin’wana xa xinuna u ta xi nyikela exikarhi ka madyambu mambirhi,
5  swin’we ni xiphemu xa vukhume xa mpimo wa efa wa mapa lama silekeke kahle, swi va gandzelo ra mavele leri tsakamisiweke hi mafurha ni xiphemu xa vumune xa mpimo wa hini wa mafurha lama khuvutiweke;
6  gandzelo ro hisiwa ra nkarhi hinkwawo leri nga nyikeriwa eNtshaveni ya Sinayi ri va nun’hwelo lowu phyuphyisaka, gandzelo ra Yehovha leri endliwaka hi ndzilo,
7  swin’we ni gandzelo ra rona ra swakunwa, xiphemu xa vumune xa mpimo wa hini eka xinyimpfana xin’wana ni xin’wana xa xinuna. Chululela endhawini yo kwetsima eka Yehovha gandzelo ra swakunwa, ra swakunwa leswi pyopyaka.
8  Kutani u ta nyikela xinyimpfana xin’wana exikarhi ka madyambu mambirhi. U ta xi nyikela ni gandzelo ra mavele leri fanaka ni ra nimixo ni gandzelo ra xona leri fanaka ra swakunwa, u ta swi nyikela swi va gandzelo leri endliwaka hi ndzilo, ra nun’hwelo lowu phyuphyisaka eka Yehovha.
9  “‘Hambiswiritano, ku ta va ni swinyimpfana swimbirhi swa xinuna leswi hanyeke kahle swa lembe rin’we hi vukhale hi siku ra savata, ni mimpimo yimbirhi ya vukhume ya mapa lama silekeke kahle, swi va gandzelo ra mavele leri tsakamisiweke hi mafurha, swin’we ni gandzelo ra swona ra swakunwa,
10  swi va gandzelo ro hisiwa hi savata ya swona, swin’we ni gandzelo ro hisiwa ra nkarhi hinkwawo ni gandzelo ra swona ra swakunwa.
11  “‘Kutani eku sunguleni ka tin’hweti ta n’wina, mi ta nyikela tinkunzi letitsongo timbirhi ni khuna rin’we, swinyimpfana swa nkombo swa xinuna leswi hanyeke kahle, xin’wana ni xin’wana xi ri ni lembe rin’we hi vukhale, swi va gandzelo ro hisiwa eka Yehovha,
12  ni mimpimo yinharhu ya vukhume bya mapa lama silekeke kahle swi va gandzelo ra mavele leri tsakamisiweke hi mafurha eka nkunzi yin’wana ni yin’wana ni mimpimo yimbirhi ya vukhume bya mapa lama silekeke kahle swi va gandzelo ra mavele leri tsakamisiweke hi mafurha eka khuna rin’we,
13  ni mpimo wa vukhume bya mapa lama silekeke kahle lama hambaneke, swi va gandzelo ra mavele leri tsakamisiweke hi mafurha eka xinyimpfana xin’wana ni xin’wana xa xinuna, swi va gandzelo ro hisiwa, nun’hwelo lowu phyuphyisaka, gandzelo ra Yehovha leri endliwaka hi ndzilo.
14  Va fanele va va ni xiphemu xa mpimo wa hini wa vhinyo swi ri swa nkunzi ni xiphemu xa vunharhu xa mpimo wa hini swi ri swa khuna ni xiphemu xa vumune xa mpimo wa hini swi ri swa xinyimpfana xa xinuna, swi va magandzelo ya vona ya swakunwa. Leri i gandzelo ro hisiwa ra n’hweti yin’wana ni yin’wana en’hwetini ya rona, etin’hwetini ta lembe.
15  Nakambe ku fanele ku nyikeriwa ximbutana xin’we xi va gandzelo ra xidyoho eka Yehovha, ku engetela eka gandzelo ro hisiwa ra nkarhi hinkwawo ni gandzelo ra rona ra swakunwa.
16  “‘Kutani hi n’hweti yo sungula, hi siku ra vu-14 ra n’hweti, ku ta va paseka ya Yehovha.
17  Hi siku ra vu-15 ra yona n’hweti leyi, ku ta va nkhuvo. Ku ta dyiwa swinkwa leswo-ke-comela masiku ya nkombo.
18  Hi siku ro sungula ku ta va ni ntsombano wo kwetsima. Mi nga tshuki mi endla ntirho wihi ni wihi wo tika.
19  Mi fanele mi nyikela gandzelo ro hisiwa eka Yehovha ri va gandzelo leri endliwaka hi ndzilo, tinkunzi timbirhi letitsongo ni khuna rin’we ni swinyimpfana swa nkombo swa xinuna, xin’wana ni xin’wana xi ri ni lembe rin’we hi vukhale. Swi fanele swi ri leswi hanyeke kahle eka n’wina.
20  Mi ta nyikela mimpimo yinharhu ya vukhume eka nkunzi ni mimpimo yimbirhi ya vukhume eka khuna, swi ri magandzelo ya swona ya mavele ya mapa lama silekeke kahle, lama tsakamisiweke hi mafurha.
21  Mi ta nyikela mpimo wa vukhume eka xinyimpfana xin’wana ni xin’wana eka swinyimpfana swa nkombo swa xinuna;
22  ni mbuti yin’we ya gandzelo ra xidyoho leswaku mi kombeleriwa ku rivaleriwa.
23  Mi ta nyikela leswi, ku nga hlayiwi gandzelo ro hisiwa ra nimixo, leri nga ra gandzelo ro hisiwa ra nkarhi hinkwawo.
24  Leswi fanaka ni leswi mi ta swi nyikela siku ni siku ku ringana masiku ya nkombo swi va xinkwa, gandzelo leri endliwaka hi ndzilo ra nun’hwelo lowu phyuphyisaka eka Yehovha. Swi fanele swi nyikeriwa swin’we ni gandzelo ro hisiwa ra nkarhi hinkwawo ni gandzelo ra swona ra swakunwa.
25  Kutani mi ta khoma ntsombano wo kwetsima hi siku ra vunkombo. Mi nga tshuki mi endla ntirho wihi ni wihi wo tika.
26  “‘Kutani hi siku ra mihandzu leyi wupfaka ku sungula, loko mi nyikela gandzelo ra mavele lerintshwa eka Yehovha eminkhubyeni ya n’wina ya mavhiki, mi ta khoma ntsombano wo kwetsima. Mi nga tshuki mi endla ntirho wihi ni wihi wo tika.
27  Mi fanele mi nyikela swinkunzana swimbirhi, khuna rin’we ni swinyimpfana swa nkombo swa xinuna, xin’wana ni xin’wana xi ri ni lembe rin’we hi vukhale, swi va gandzelo ro hisiwa ra nun’hwelo lowu phyuphyisaka eka Yehovha;
28  ni gandzelo ra swona ra mavele ra mapa lama silekeke kahle lama tsakamisiweke hi mafurha, ku va mimpimo yinharhu ya vukhume eka nkunzi yin’wana ni yin’wana, mimpimo yimbirhi ya vukhume eka khuna rin’we,
29  mpimo wa vukhume eka xinyimpfana xin’wana ni xin’wana xa swinyimpfana swa nkombo swa xinuna;
30  ximbutana xin’we leswaku xi mi kombelela ku rivaleriwa.
31  Mi ta swi nyikela ku nga hlayiwi gandzelo ro hisiwa ra nkarhi hinkwawo ni gandzelo ra rona ra mavele. Swi fanele swi va leswi hanyeke kahle eka n’wina, swin’we ni magandzelo ya swona ya swakunwa.
27  Kutani vana va vanhwanyana va Selofehada n’wana wa Hefere, n’wana wa Giliyadi, n’wana wa Makiri, n’wana wa Manase va mindyangu ya Manase n’wana wa Yosefa va tshinela. Lawa a ku ri mavito ya vana vakwe va vanhwanyana: Mahela, Nowa, Hogila, Milka na Tirisa.
2  Va yima emahlweni ka Muxe ni le mahlweni ka Eliyazara lowa muprista, ni le mahlweni ka tindhuna ni le ka ntshungu hinkwawo enyangweni ya ntsonga wa nhlangano, va ku:
3  “Tatana u fele emananga, kambe a a nga ri kona exikarhi ka ntshungu, hileswaku exikarhi ka lava va nga tixaxameta ku pfukela Yehovha entshungwini wa Kora, kambe u fele xidyoho xakwe; a nga vanga na vana va majaha.
4  Ha yini vito ra tatana ri fanele ri susiwa exikarhi ka ndyangu wakwe hileswi a nga vangiki na n’wana wa jaha? Wena hi nyike ndzhaka exikarhi ka vamakwavo va tatana.”
5  Hiloko Muxe a vika mhaka ya vona emahlweni ka Yehovha.
6  Kutani Yehovha a byela Muxe a ku:
7  “Vana va vanhwanyana va Selofehada va vulavula kahle. Hakunene u fanele u va nyika ndzhaka exikarhi ka vamakwavo va tata wa vona, u fanele u va hundzisela ndzhaka ya tata wa vona.
8  Kutani u ta byela vana va Israyele u ku, ‘Loko munhu un’wana ni un’wana o tshuka a fa a nga ri na n’wana wa jaha, mi fanele mi hundzisela ndzhaka yakwe eka n’wana wakwe wa nhwanyana.
9  Loko a nga ri na n’wana wa nhwanyana, ndzhaka yakwe mi fanele mi yi nyika vamakwavo.
10  Kutani loko a nga ri na vamakwavo, ndzhaka yakwe mi fanele mi yi nyika vamakwavo va tata wakwe.
11  Loko tata wakwe a nga ri na vamakwavo, mi fanele mi nyika ndzhaka yakwe eka xaka rakwe lerikulu, leri nga ekusuhi na yena ra ndyangu wakwe, rona ri fanele ri yi teka. Wu ta va nawu wa xiboho xa vuavanyisi eka vana va Israyele, hilaha Yehovha a leriseke Muxe hakona.’”
12  Endzhaku ka sweswo Yehovha a byela Muxe a ku: “Tlhandlukela entshaveni leyi ya Abarima u vona tiko leri kunene ndzi nga ta ri nyika vana va Israyele.
13  Loko u ri vonile, u ta lahliwa eka varikwenu, ina, wena, hilaha Aroni makwenu a lahliweke hakona,
14  hilaha n’wina mi xandzukeleke xileriso xa mina hakona emananga ya Zini loko ntshungu wu holova, malunghana ni ku ndzi hlawulekisa hi mati ematihlweni ya vona. Lawa i mati ya Meriba eKadexi emananga ya Zini.”
15  Kutani Muxe a byela Yehovha a ku:
16  “Yehovha Xikwembu xa mimoya ya mixaka hinkwayo ya nyama a a veke wanuna ehenhla ka ntshungu
17  la nga ta rhanga emahlweni ka vona ni loyi a nga ta nghena emahlweni ka vona ni loyi a nga ta va humesa ni loyi a nga ta va nghenisa, leswaku nhlengeletano ya Yehovha yi nga fani ni tinyimpfu leti nga riki na murisi.”
18  Hikwalaho Yehovha a byela Muxe a ku: “Teka Yoxuwa n’wana wa Nuni, wanuna loyi a nga ni moya, u n’wi tlhandleka voko;
19  u fanele u n’wi yimisa emahlweni ka Eliyazara lowa muprista ni le mahlweni ka ntshungu hinkwawo, u n’wi lerisa ematihlweni ya wona.
20  U fanele u veka xindzhuti xin’wana xa wena ehenhla ka yena, leswaku ntshungu hinkwawo wa vana va Israyele wu n’wi yingisa.
21  U ta yima emahlweni ka Eliyazara lowa muprista, kutani u ta vutisisa evuavanyisini bya Urimi malunghana na yena emahlweni ka Yehovha. Hi xileriso xakwe va ta huma naswona hi xileriso xakwe va ta nghena, yena ni vana va Israyele hinkwavo lava va nga na yena ni ntshungu hinkwawo.”
22  Kutani Muxe a endla hilaha Yehovha a n’wi leriseke hakona. Hikwalaho a teka Yoxuwa a n’wi yimisa emahlweni ka Eliyazara lowa muprista ni le mahlweni ka ntshungu hinkwawo,
23  a n’wi tlhandleka mavoko, a n’wi lerisa, hilaha Yehovha a vuleke hakona ha Muxe.
7  Kutani esikwini leri Muxe a heteke ku yimisa tabernakela ha rona, a yi tota a yi hlawulekisa ni swilo swa yona hinkwaswo ni alitari ni swingolongondzwana swa yona hinkwaswo. A swi tota a swi hlawulekisa.
2  Hiloko tindhuna ta Israyele, varhangeri va yindlu ya vatata wa vona va endla munyikelo, va ri tindhuna ta tinyimba naswona va yimela lava va tsarisiweke,
3  kutani va tisa gandzelo ra vona emahlweni ka Yehovha, ku nga tigolonyi leti funengetiweke ta tsevu ni tihomu ta 12, golonyi yin’we yi ri ya tindhuna timbirhi ni nkunzi yin’we eka yin’wana ni yin’wana ya tona; va swi nyikela emahlweni ka tabernakela.
4  Hiloko Yehovha a ku eka Muxe:
5  “Swi amukele eka tona hikuva swi ta hambeta swi tirha mintirho ya ntsonga wa nhlangano, u fanele u swi nyika Valevhi, un’wana ni un’wana hi ku ya hi mpimo wa ntirho wakwe.”
6  Kutani Muxe a amukela tigolonyi ni tihomu a ti nyika Valevhi.
7  Tigolonyi timbirhi ni tihomu ta mune a ti nyika vana va Gerixoni hi ku ya hi mpimo wa ntirho wa vona,
8  tigolonyi ta mune ni tihomu ta nhungu a ti nyika vana va Merari hi ku ya hi mpimo wa ntirho wa vona, va ri ehansi ka voko ra Ithamara n’wana wa Aroni lowa muprista.
9  Kambe vana va Kohata a nga va nyikanga nchumu, hikuva ntirho wa ndhawu yo kwetsima a wu ri wa vona. A va rhwala hi makatla.
10  Kutani tindhuna ti nyikela tinyiko ta tona eku khanguriweni ka alitari hi siku ra ku totiwa ka yona, tindhuna ti hambeta ti nyikela gandzelo ra tona emahlweni ka alitari.
11  Hiloko Yehovha a byela Muxe a ku: “Ndhuna yin’we hi siku ni yin’wana hi siku rin’wana, hi yona ndlela leyi ti nga ta nyikela gandzelo ra tona ha yona eku khanguriweni ka alitari.”
12  Kutani loyi a a nyikela gandzelo rakwe hi siku ro sungula a ku ri Nasoni n’wana wa Aminadaba wa nyimba ya Yuda.
13  Gandzelo rakwe a ku ri ndyelo yin’we ya silivhere, ntiko wa yona a wu ri tixikele ta 130 ni nkambana wun’we wa silivhere wa tixikele ta 70 hi ku ya hi xikele ya ndhawu yo kwetsima, havumbirhi bya swona swi tele hi mapa lama silekeke kahle lama tsakamisiweke hi mafurha, swi ri swa gandzelo ra mavele;
14  xinwelo xin’we xa nsuku xa tixikele ta khume, xi tele hi murhi wa risuna;
15  nkunzi yin’we leyitsongo ni khuna rin’we ni xinyimpfana xin’we xa xinuna lexi nga elembeni ra xona ro sungula, swi ri swa gandzelo ro hisiwa;
16  ximbutana xin’we xi ri xa gandzelo ra xidyoho;
17  kutani swa xitlhavelo xa xinakulobye ku ri tihomu timbirhi ni makhuna ya ntlhanu ni swiphongo swa ntlhanu ni swinyimpfana swa ntlhanu swa xinuna, ha xin’we xi ri ni lembe rin’we hi vukhale. Leri a ku ri gandzelo ra Nasoni n’wana wa Aminadaba.
18  Hi siku ra vumbirhi Nethanele n’wana wa Suwara, ndhuna ya Isakara a endla munyikelo.
19  U nyikele gandzelo rakwe ku ri ndyelo yin’we ya silivhere, ntiko wa yona wu ri tixikele ta 130 ni nkambana wun’we wa silivhere wa tixikele ta 70 hi ku ya hi tixikele ta ndhawu yo kwetsima, havumbirhi bya swona swi tele hi mapa lama silekeke kahle lama tsakamisiweke hi mafurha, swi ri swa gandzelo ra mavele;
20  xinwelo xin’we xa nsuku xa tixikele ta khume, xi tele hi murhi wa risuna;
21  nkunzi yin’we leyitsongo ni khuna rin’we ni xinyimpfana xin’we xa xinuna lexi nga elembeni ra xona ro sungula, swi ri swa gandzelo ro hisiwa;
22  ximbutana xin’we xi ri xa gandzelo ra xidyoho;
23  kutani swa xitlhavelo xa xinakulobye ku ri tihomu timbirhi ni makhuna ya ntlhanu ni swiphongo swa ntlhanu ni swinyimpfana swa ntlhanu swa xinuna, ha xin’we xi ri ni lembe rin’we hi vukhale. Leri a ku ri gandzelo ra Nethanele n’wana wa Suwara.
24  Hi siku ra vunharhu a ku ri ndhuna ya vana va Zebuloni, Eliyabu n’wana wa Heloni.
25  Gandzelo rakwe a ku ri ndyelo yin’we ya silivhere, ntiko wa yona a wu ri tixikele ta 130 ni nkambana wun’we wa silivhere wa tixikele ta 70 hi ku ya hi tixikele ta ndhawu yo kwetsima, havumbirhi bya swona a swi tele mapa lama silekeke kahle lama tsakamisiweke hi mafurha, swi ri swa gandzelo ra mavele;
26  xinwelo xin’we xa nsuku xa tixikele ta khume, xi tele hi murhi wa risuna;
27  nkunzi yin’we ni khuna rin’we ni xinyimpfana xin’we xa xinuna lexi nga elembeni ra xona ro sungula, swi ri swa gandzelo ro hisiwa;
28  ximbutana xin’we xi ri xa gandzelo ra xidyoho;
29  kutani swa xitlhavelo xa xinakulobye ku ri tihomu timbirhi ni makhuna ya ntlhanu ni swiphongo swa ntlhanu ni swinyimpfana swa ntlhanu swa xinuna, ha xin’we xi ri ni lembe rin’we hi vukhale. Leri a ku ri gandzelo ra Eliyabu n’wana wa Heloni.
30  Hi siku ra vumune a ku ri ndhuna ya vana va Ruveni, Elizuri n’wana wa Xidewuru.
31  Gandzelo rakwe a ku ri ndyelo yin’we ya silivhere, ntiko wa yona a wu ri tixikele ta 130 ni nkambana wun’we wa silivhere wa tixikele ta 70 hi ku ya hi tixikele ta ndhawu yo kwetsima, havumbirhi bya swona swi tele hi mapa lama silekeke kahle lama tsakamisiweke hi mafurha, swi ri gandzelo ra mavele;
32  xinwelo xin’we xa nsuku xa tixikele ta khume, xi tele hi murhi wa risuna;
33  nkunzi yin’we ni khuna rin’we ni xinyimpfana xin’we xa xinuna lexi nga elembeni ra xona ro sungula, swi ri swa gandzelo ro hisiwa;
34  ximbutana xin’we xi ri xa gandzelo ra xidyoho;
35  kutani swa xitlhavelo xa xinakulobye ku ri tihomu timbirhi ni makhuna ya ntlhanu ni swiphongo swa ntlhanu ni swinyimpfana swa ntlhanu swa xinuna, ha xin’we xi ri ni lembe rin’we hi vukhale. Leri a ku ri gandzelo ra Elizuri n’wana wa Xidewuru.
36  Hi siku ra vuntlhanu a ku ri ndhuna ya vana va Simiyoni, Xelumiyele n’wana wa Zurixadayi.
37  Gandzelo rakwe a ku ri ndyelo yin’we ya silivhere, ntiko wa yona a wu ri tixikele ta 130 ni nkambana wun’we wa silivhere wa tixikele ta 70 hi ku ya hi tixikele ta ndhawu yo kwetsima, havumbirhi bya swona swi tele hi mapa lama silekeke kahle lama tsakamisiweke hi mafurha, swi ri swa gandzelo ra mavele;
38  xinwelo xin’we xa nsuku xa tixikele ta khume, xi tele hi murhi wa risuna;
39  nkunzi yin’we ni khuna rin’we ni xinyimpfana xin’we xa xinuna lexi nga elembeni ra xona ro sungula, swi ri swa gandzelo ro hisiwa;
40  ximbutana xin’we xi ri xa gandzelo ra xidyoho;
41  kutani swa xitlhavelo xa xinakulobye ku ri tihomu timbirhi ni makhuna ya ntlhanu ni swiphongo swa ntlhanu ni swinyimpfana swa ntlhanu swa xinuna, ha xin’we xi ri ni lembe rin’we hi vukhale. Leri a ku ri gandzelo ra Xelumiyele n’wana wa Zurixadayi.
42  Hi siku ra vutsevu a ku ri ndhuna ya vana va Gadi, Eliyasafa n’wana wa Duwele.
43  Gandzelo rakwe a ku ri ndyelo yin’we ya silivhere, ntiko wa yona a wu ri tixikele ta 130 ni nkambana wun’we wa silivhere wa tixikele ta 70 hi ku ya hi tixikele ta ndhawu yo kwetsima, havumbirhi bya swona swi tele hi mapa lama silekeke kahle lama tsakamisiweke hi mafurha, swi ri swa gandzelo ra mavele;
44  xinwelo xin’we xa nsuku xa tixikele ta khume, xi tele hi murhi wa risuna;
45  nkunzi yin’we ni khuna rin’we ni xinyimpfana xin’we xa xinuna lexi nga elembeni ra xona ro sungula, swi ri swa gandzelo ro hisiwa;
46  ximbutana xin’we xi ri xa gandzelo ra xidyoho;
47  kutani swa xitlhavelo xa xinakulobye ku ri tihomu timbirhi ni makhuna ya ntlhanu ni swiphongo swa ntlhanu ni swinyimpfana swa ntlhanu swa xinuna, ha xin’we xi ri ni lembe rin’we hi vukhale. Leri a ku ri gandzelo ra Eliyasafa n’wana wa Duwele.
48  Hi siku ra vunkombo a ku ri ndhuna ya vana va Efrayimi, Elixama n’wana wa Amihudi.
49  Gandzelo rakwe a ku ri ndyelo yin’we ya silivhere, ntiko wa yona a wu ri tixikele ta 130 ni nkambana wun’we wa silivhere wa tixikele ta 70 hi ku ya hi tixikele ta ndhawu yo kwetsima, havumbirhi bya swona swi tele hi mapa lama silekeke kahle lama tsakamisiweke hi mafurha, swi ri swa gandzelo ra mavele;
50  xinwelo xin’we xa nsuku xa tixikele ta khume, xi tele hi murhi wa risuna;
51  nkunzi yin’we ni khuna rin’we ni xinyimpfana xin’we xa xinuna lexi nga elembeni ra xona ro sungula, swi ri swa gandzelo ro hisiwa;
52  ximbutana xin’we xi ri xa gandzelo ra xidyoho;
53  kutani swa xitlhavelo xa xinakulobye ku ri tihomu timbirhi ni makhuna ya ntlhanu ni swiphongo swa ntlhanu ni swinyimpfana swa ntlhanu swa xinuna, ha xin’we xi ri ni lembe rin’we hi vukhale. Leri a ku ri gandzelo ra Elixama n’wana wa Amihudi.
54  Hi siku ra vunhungu a ku ri ndhuna ya vana va Manase, Gamaliyele n’wana wa Pedasuru.
55  Gandzelo rakwe a ku ri ndyelo yin’we ya silivhere, ntiko wa yona a wu ri tixikele ta 130 ni nkambana wun’we wa silivhere wa tixikele ta 70 hi ku ya hi tixikele ta ndhawu yo kwetsima, havumbirhi bya swona swi tele hi mapa lama silekeke kahle lama tsakamisiweke hi mafurha, swi ri swa gandzelo ra mavele;
56  xinwelo xin’we xa nsuku xa tixikele ta khume, xi tele hi murhi wa risuna;
57  nkunzi yin’we ni khuna rin’we ni xinyimpfana xin’we xa xinuna lexi nga elembeni ra xona ro sungula, swi ri swa gandzelo ro hisiwa;
58  ximbutana xin’we xi ri xa gandzelo ra xidyoho;
59  kutani swa xitlhavelo xa xinakulobye ku ri tihomu timbirhi ni makhuna ya ntlhanu ni swiphongo swa ntlhanu ni swinyimpfana swa ntlhanu swa xinuna, ha xin’we xi ri ni lembe rin’we hi vukhale. Leri a ku ri gandzelo ra Gamaliyele n’wana wa Pedasuru.
60  Hi siku ra vukaye a ku ri ndhuna ya vana va Benjamini, Abidana n’wana wa Gideyoni.
61  Gandzelo rakwe a ku ri ndyelo yin’we ya silivhere, ntiko wa yona a wu ri tixikele ta 130 ni nkambana wun’we wa silivhere wa tixikele ta 70 hi ku ya hi tixikele ta ndhawu yo kwetsima, havumbirhi bya swona swi tele hi mapa lama silekeke kahle lama tsakamisiweke hi mafurha, swi ri swa gandzelo ra mavele;
62  xinwelo xin’we xa nsuku xa tixikele ta khume, xi tele hi murhi wa risuna;
63  nkunzi yin’we ni khuna rin’we ni xinyimpfana xin’we xa xinuna lexi nga elembeni ra xona ro sungula, swi ri swa gandzelo ro hisiwa;
64  ximbutana xin’we xi ri xa gandzelo ra xidyoho;
65  kutani swa xitlhavelo xa xinakulobye ku ri tihomu timbirhi ni makhuna ya ntlhanu ni swiphongo swa ntlhanu ni swinyimpfana swa ntlhanu swa xinuna, ha xin’we xi ri ni lembe rin’we hi vukhale. Leri a ku ri gandzelo ra Abidana n’wana wa Gideyoni.
66  Hi siku ra vukhume a ku ri ndhuna ya vana va Dani, Ahiyezere n’wana wa Amixadayi.
67  Gandzelo rakwe a ku ri ndyelo yin’we ya silivhere, ntiko wa yona a wu ri tixikele ta 130 ni nkambana wun’we wa silivhere wa tixikele ta 70 hi ku ya hi tixikele ta ndhawu yo kwetsima, havumbirhi bya swona swi tele hi mapa lama silekeke kahle lama tsakamisiweke hi mafurha, swi ri swa gandzelo ra mavele;
68  xinwelo xin’we xa nsuku xa tixikele ta khume, xi tele hi murhi wa risuna;
69  nkunzi yin’we ni khuna rin’we ni xinyimpfana xin’we xa xinuna lexi nga elembeni ra xona ro sungula, swi ri swa gandzelo ro hisiwa;
70  ximbutana xin’we xi ri xa gandzelo ra xidyoho;
71  kutani swa xitlhavelo xa xinakulobye ku ri tihomu timbirhi ni makhuna ya ntlhanu ni swiphongo swa ntlhanu ni swinyimpfana swa ntlhanu swa xinuna, ha xin’we xi ri ni lembe rin’we hi vukhale. Leri a ku ri gandzelo ra Ahiyezere n’wana wa Amixadayi.
72  Hi siku ra vu-11 a ku ri ndhuna ya vana va Axere, Pagiyele n’wana wa Okirani.
73  Gandzelo rakwe a ku ri ndyelo yin’we ya silivhere, ntiko wa yona a wu ri tixikele ta 130 ni nkambana wun’we wa silivhere wa tixikele ta 70 hi ku ya hi tixikele ta ndhawu yo kwetsima, havumbirhi bya swona swi tele hi mapa lama silekeke kahle lama tsakamisiweke hi mafurha, swi ri swa gandzelo ra mavele;
74  xinwelo xin’we xa nsuku xa tixikele ta khume, xi tele hi murhi wa risuna;
75  nkunzi yin’we ni khuna rin’we ni xinyimpfana xin’we xa xinuna lexi nga elembeni ra xona ro sungula, swi ri swa gandzelo ro hisiwa;
76  ximbutana xin’we xi ri xa gandzelo ra xidyoho;
77  kutani swa xitlhavelo xa xinakulobye ku ri tihomu timbirhi ni makhuna ya ntlhanu ni swiphongo swa ntlhanu ni swinyimpfana swa ntlhanu swa xinuna, ha xin’we xi ri ni lembe rin’we hi vukhale. Leri a ku ri gandzelo ra Pagiyele n’wana wa Okirani.
78  Hi siku ra vu-12 a ku ri ndhuna ya vana va Neftali, Ahira n’wana wa Enana.
79  Gandzelo rakwe a ku ri ndyelo yin’we ya silivhere, ntiko wa yona a wu ri tixikele ta 130 ni nkambana wun’we wa silivhere wa tixikele ta 70 hi ku ya hi tixikele ta ndhawu yo kwetsima, havumbirhi bya swona swi tele hi mapa lama silekeke kahle lama tsakamisiweke hi mafurha, swi ri swa gandzelo ra mavele;
80  xinwelo xin’we xa nsuku xa tixikele ta khume, xi tele hi murhi wa risuna;
81  nkunzi yin’we ni khuna rin’we ni xinyimpfana xin’we xa xinuna lexi nga elembeni ra xona ro sungula, swi ri swa gandzelo ro hisiwa;
82  ximbutana xin’we xi ri xa gandzelo ra xidyoho;
83  kutani swa xitlhavelo xa xinakulobye ku ri tihomu timbirhi ni makhuna ya ntlhanu ni swiphongo swa ntlhanu ni swinyimpfana swa ntlhanu swa xinuna, ha xin’we xi ri ni lembe rin’we hi vukhale. Leri a ku ri gandzelo ra Ahira n’wana wa Enana.
84  Leri a ku ri gandzelo ro khangula alitari esikwini leri yi nga totiwa ha rona, malunghana ni tindhuna ta Israyele: tindyelo ta silivhere ta 12 ni minkambana ya silivhere ya 12 ni swinwelo swa nsuku swa 12;
85  tixikele ta 130 eka ndyelo yin’wana ni yin’wana ya silivhere ni ta 70 eka nkambana wun’wana ni wun’wana, silivhere hinkwayo ya swibya a yi ri tixikele ta 2 400 hi ku ya hi xikele ya ndhawu yo kwetsima;
86  swinwelo swa nsuku swa 12 leswi teleke hi murhi wa risuna a swi ri tixikele ta khume eka xinwelo ha xin’we hi ku ya hi xikele ya ndhawu yo kwetsima, nsuku hinkwawo wa swinwelo a wu ri tixikele ta 120;
87  swifuwo hinkwaswo swa gandzelo ro hisiwa a swi ri tinkunzi ta 12 ni makhuna ya 12 ni swinyimpfana swa xinuna swa 12, ha xin’we xi ri ni lembe rin’we hi vukhale ni magandzelo ya mavele ni swimbutana swa gandzelo ra xidyoho swa 12;
88  ni swifuwo hinkwaswo swa xitlhavelo xa xinakulobye swi ri tinkunzi ta 24 ni makhuna ya 60 ni swiphongo swa 60 ni swinyimpfana swa xinuna swa 60, ha xin’we xi ri ni lembe rin’we hi vukhale. Leri a ku ri gandzelo ro khangula alitari endzhaku ka ku totiwa ka yona.
89  Kutani nkarhi hinkwawo loko Muxe a nghena entsongeni wa nhlangano ku ya vulavula na yena, a a twa rito ri vulavula na yena ri huma ehenhla ka xifunengeto lexi a xi ri ehenhla ka areka ya vumbhoni, ri huma exikarhi ka makerubu mambirhi; kutani a a vulavula na yena.
34  Yehovha a ya emahlweni a byela Muxe a ku:
2  “Lerisa vana va Israyele u ku eka vona, ‘Mi ya etikweni ra Kanana. Leri i tiko leri nga ta va ndzhaka ya n’wina, tiko ra Kanana hi ku landza mindzilakana ya rona.
3  “‘Tlhelo ra n’wina ra le dzongeni ri fanele ri sukela emananga ya Zini etlhelo ka Edomu, kutani ndzilakana wa n’wina wa le dzongeni wu fanele wu sukela emakumu ka Lwandle ra Munyu evuxeni.
4  Ndzilakana wa n’wina wu fanele wu jika ku sukela edzongeni wa ntlhandluko wa Akrabimi wu pelela eZini, wu fanele wu helela edzongeni ra Kadexi-baniya; wu fanele wu ya eHasara-adara wu hundzela eAzimoni.
5  Ndzilakana wu fanele wu jika eAzimoni wu kongoma enkoveni wa Egipta, wu ta helela eLwandle.
6  “‘Loko ku ri ndzilakana wa le vupela-dyambu, ku ta va Lwandle Lerikulu ni tiko leri lulamaka ni ribuwa eka n’wina. Wolowo wu ta va ndzilakana wa n’wina wa le vupela-dyambu.
7  “‘Kutani lowu ku ta va ndzilakana wa n’wina wa le n’walungwini: Mi ta wu fungha wu ri ndzilakana wa n’wina ku sukela eLwandle Lerikulu ku ya eNtshaveni ya Hore.
8  Ku sukela eNtshaveni ya Hore mi ta fungha ndzilakana ku ya laha ku ngheniwaka ha ko-​na eHamati, kutani ndzilakana wu ta helela eSedada.
9  Ndzilakana wu fanele wu ya eZifironi, naswona wu fanele wu helela eHasara-enana. Lowu wu ta va ndzilakana wa n’wina wa le n’walungwini.
10  “‘Kutani mi fanele mi tifunghela ndzilakana wa n’wina wa le vuxeni wu sukela eHasara-enana wu ya eXefamu.
11  Ndzilakana lowu wu fanele wu rhelela ku suka eXefamu wu ya eRibla evuxeni bya Ayini, naswona ndzilakana lowu wu fanele wu rhelela wu ya hundza ehenhla ka rigiyagiya ra lwandle ra le vuxeni bya Kinereti.
12  Ndzilakana lowu wu fanele wu rhelela wu kongoma eYordani, naswona wu fanele wu helela eLwandle ra Munyu. Leri ri ta va tiko ra n’wina hi ku landza mindzilakana leyi yi mi rhendzeleke.’”
13  Hikwalaho Muxe a lerisa vana va Israyele a ku: “Leri i tiko leri mi nga ta tiavanyisela rona ri va ra n’wina hi vuhlolotwana, hilaha Yehovha a leriseke hakona ku ri nyika tinyimba ta kaye ni hafu ya nyimba.
14  Hikuva nyimba ya vana va ka Ruveni hi yindlu ya vatata wa vona ni nyimba ya vana va ka Gadi hi yindlu ya vatata wa vona ana se va teke ndzhaka ya vona, ni hafu ya nyimba ya Manase ana se yi teke ndzhaka ya yona.
15  Tinyimba leti timbirhi ni hafu ya nyimba ana se ti teke ndzhaka ya tona ku sukela exifundzheni xa Yordani ekusuhi na Yeriko etlhelo ra le vuxeni ku ya evuhuma-dyambu.”
16  Yehovha a ya emahlweni a byela Muxe a ku:
17  “Lawa i mavito ya vavanuna lava va nga ta mi avela tiko leswaku ri va rifuwo, i Eliyazara lowa muprista na Yoxuwa n’wana wa Nuni.
18  Mi ta teka ndhuna yin’we eka nyimba yin’wana ni yin’wana mi ava tiko, leswaku ri va rifuwo.
19  Mavito ya vavanuna lava, hi lawa: Eka nyimba ya Yuda, Kalebe n’wana wa Yefune;
20  eka nyimba ya vana va Simiyoni, Xemuwele n’wana wa Amihudi;
21  eka nyimba ya Benjamini, Elidada n’wana wa Kisiloni;
22  eka nyimba ya vana va Dani, ndhuna Buki, n’wana wa Yogili;
23  eka vana va Yosefa, eka nyimba ya vana va Manase, ndhuna Haniyele, n’wana wa Efodi;
24  eka nyimba ya vana va Efrayimi, ndhuna Kemuwele, n’wana wa Xifitani;
25  eka nyimba ya vana va Zebuloni, ndhuna Elizafani, n’wana wa Parinaka;
26  eka nyimba ya vana va Isakara, ndhuna Palatiyele, n’wana wa Azani;
27  eka nyimba ya vana va Axere, ndhuna Ahihudi, n’wana wa Xelomi;
28  eka nyimba ya vana va Neftali, ndhuna Padahele, n’wana wa Amihudi.”
29  Lava hi vona lava Yehovha a va leriseke leswaku va endla vana va Israyele va va vini va tiko ra Kanana.
23  Kutani Balama a byela Balaka a ku: “Ndzi akele tialitari ta nkombo endhawini leyi, u ndzi lulamisela tinkunzi ta nkombo ni makhuna ya nkombo endhawini leyi.”
2  Hi ku hatlisa Balaka a endla hilaha Balama a vuleke hakona. Endzhaku ka sweswo Balaka na Balama va nyikela nkunzi ni khuna ealitarini yin’wana ni yin’wana.
3  Balama a ya emahlweni a byela Balaka a ku: “Yima ekusuhi ni gandzelo ra wena ro hisiwa, mina u ndzi pfumelela ndzi famba. Kumbexana Yehovha u ta tihlanganisa na mina. Loko swi ri tano xin’wana ni xin’wana lexi a nga ta ndzi komba xona, kunene ndzi ta ku byela xona.” Hiloko a ya exitsungeni lexi nga riki na nchumu.
4  Loko Xikwembu xi tihlanganisa na Balama, yena a ku eka xona: “Ndzi forise tialitari ta nkombo, naswona ndzi nyikele nkunzi ni khuna ealitarini yin’wana ni yin’wana.”
5  Hikwalaho Yehovha a nghenisa rito enon’wini wa Balama, a ku: “Tlhelela eka Balaka u n’wi byela leswi.”
6  A tlhelela eka yena, kutani waswivo, yena ni tihosana ta Mowabu hinkwato a va yime ekusuhi ni gandzelo ro hisiwa.
7  Hiloko a vula marito yakwe ya vutlhari a ku: “Balaka hosi ya Mowabu u ringete ku ndzi kongomisa ku suka eAramu,Ku suka etintshaveni ta le vuxeni a ku:‘Tana u ndzi rhukanela Yakobe.Ina, tana u sola Israyele.’
8  Xana ndzi nga va sandzisa ku yini lava Xikwembu xi nga va sandzangiki?Xana ndzi nga va sorisa ku yini lava Yehovha a nga va solangiki?
9  Hikuva ndza va vona ndzi ri ehenhla ka maribye,Naswona ndza va vona ndzi ri ehenhla ka switsunga.Va hambeta va tshama kona va ri voxe va ri tiko,Naswona a va tihlayi exikarhi ka matiko.
10  I mani la hlayeleke ntshuri wa Yakobe,Naswona i mani la hlayeleke xiphemu xa vumune xa Israyele?Moya-xiviri wa mina a wu fe rifu ra vanhu lava lulameke,Kutani makumu ya mina a ma hundzuke ma fana ni ya vona eku heteleleni.”
11  Hiloko Balaka a byela Balama a ku: “I yini leswi u ndzi endleke swona? Ndzi ku tekele leswaku u ta ndzi sandzela valala va mina, kutani waswivo, u va katekise hilaha ku heleleke.”
12  Yena a hlamula a ku: “Xana a ndzi fanelanga ndzi vula xin’wana ni xin’wana lexi Yehovha a xi nghenisaka enon’wini wa mina?”
13  Kutani Balaka a n’wi byela a ku: “Ndzi kombela u ta na mina endhawini yin’wana leyi u nga va vonaka eka yona. U ta va vona hi tlhelo ntsena, a wu nge va voni hinkwavo. Kutani u ndzi sandzela vona u ri kwalaho.”
14  Hiloko a n’wi yisa ensin’wini ya Sofimi, ehenhla ka Pisiga, kutani a aka tialitari ta nkombo naswona a nyikela nkunzi ni khuna ealitarini yin’wana ni yin’wana.
15  Endzhaku ka sweswo a byela Balaka a ku: “Yima laha ekusuhi ni gandzelo ra wena ro hisiwa, mina ndzi tihlanganisa na yena lahaya.”
16  Endzhaku ka sweswo Yehovha a tihlanganisa na Balama naswona a nghenisa rito enon’wini wakwe a n’wi byela a ku: “Tlhelela eka Balaka u ku eka yena.”
17  Hikwalaho a ta eka yena, kutani waswivo, a a yime egandzelweni rakwe ro hisiwa, ni tihosana ta Mowabu a ti ri na yena. Kutani Balaka a ku eka yena: “Yehovha u te yini?”
18  Hiloko a vula marito yakwe ya vutlhari a ku: “Suka u yima Balaka, u yingisa.Ndzi yingise, Wena n’wana wa Sipora.
19  Xikwembu a xi fani ni munhu leswaku xi nga hemba,Naswona a hi n’wana wa munhu leswaku xi nga tisola.Loko xona xi swi vurile, xana a xi nge swi endli,Naswona loko xona xi swi vulavurile, xana a xi nge swi hetisisi?
20  Waswivo! Ndzi tekeriwe ku ta katekisa,Kutani xona xi katekisile, naswona a ndzi nge swi hundzuli.
21  A xi ma langutanga matimba wahi ni wahi ya masalamusi ya ku lwa na Yakobe,Naswona a xi ku vonanga ku karhata loku lwaka na Israyele.Yehovha Xikwembu xa yena u na yena,Naswona ku dzunisa hi matimba ka hosi ku le xikarhi ka yena.
22  Xikwembu xa va humesa aEgipta.Matsutsumelo lama fanaka ni ya nkunzi yo leva i ya xona.
23  Hikuva a ku na vuloyi lebyi nga lwaka na Yakobe,Hambi ku ri ku hlahluva loku nga lwaka na Israyele.Enkarhini lowu ku nga ha vuriwa leswi malunghana na Yakobe na Israyele,‘Mawaku leswi Xikwembu xi swi endleke!’
24  Vona, tiko ri ta suka ri yima kukota nghala,Ri ta titlakusa kukota nghala.A ri nge etleli kukondza ri dya xiharhi,Kutani ri ta nwa ngati ya lava va dlayiweke.”
25  Hiloko Balaka a byela Balama a ku: “Loko u nga swi koti ku n’wi sandza nikatsongo, u nga n’wi katekisi nikatsongo.”
26  Balama a hlamula Balaka a ku: “Xana a ndzi ku byelanga ndzi ku, ‘Hinkwaswo leswi Yehovha a nga ta swi vula ndzi ta swi endla ke’?”
27  Kutani Balaka a byela Balama a ku: “Oho ndza ku kombela, tana. Inge ndzi ku teka ndzi ku yisa endhawini yin’wana. Kumbexana swi ta va swi lulamile ematihlweni ya Xikwembu xa ntiyiso lerova kunene u ta ndzi sandzela yena u ri kwalaho.”
28  Hiloko Balaka a teka Balama a n’wi yisa ehenhla ka Peyori, leyi languteke tlhelo ra Yeximoni.
29  Kutani Balama a byela Balaka a ku: “Ndzi akele tialitari ta nkombo endhawini leyi, u ndzi lulamisela tinkunzi ta nkombo ni makhuna ya nkombo endhawini leyi.”
30  Hikwalaho Balaka a endla hilaha Balama a n’wi byeleke hakona, kutani a nyikela nkunzi ni khuna ealitarini yin’wana ni yin’wana.
22  Kutani vana va Israyele va suka va ya dzima mixaxa etimbaleni ta le kwandzasini ra Mowabu entsungeni wa Yordani ku suka eYeriko.
2  Hiloko Balaka n’wana wa Sipora a vona hinkwaswo leswi Israyele a swi endleke eka Vaamori.
3  Kutani Mowabu a chava vanhu lava ngopfu, hikuva a va tele; Mowabu a sungula ku chava vana va Israyele ngopfu swinene.
4  Mowabu a byela vakulukumba va Midiyani a ku: “Sweswi nhlengeletano leyi yi ta heta tindhawu hinkwato leti ti hi rhendzeleke ku fana ni nkunzi loko yi dya swimila swa nhova swa rihlaza yi swi heta.” Hi nkarhi wolowo Balaka n’wana wa Sipora a a ri hosi ya Mowabu.
5  Hiloko a rhuma varhumiwa eka Balama n’wana wa Beyori ePetoro, leyi nga etlhelo ka Nambu wa tiko ra vana va vanhu vakwe leswaku va ya n’wi vitana, a ku: “Waswivo! Ku ni vanhu lava humeke aEgipta. Waswivo! Va funengete misava ku ya fika laha mahlo ya munhu ma nga vonaka kona, naswona va tshama emahlweni ka mina.
6  Kutani ndzi kombela u ta sweswi; u ndzi rhukanela vanhu lava, hikuva va ni matimba ku ndzi tlula. Kumbexana ndzi nga kota ku va hlongola etikweni; hikuva ndza swi tiva leswaku loyi u n’wi katekisaka u katekile ni loyi u n’wi rhukanaka u rhukaniwile.”
7  Kutani vakulukumba va Mowabu ni vakulukumba va Midiyani va famba swin’we, va ri ni tihakelo ta vungoma emavokweni, va ya eka Balama va n’wi byela marito ya Balaka.
8  Hiloko a va byela a ku: “Tshamani laha vusiku bya namuntlha kunene ndzi ta mi tlherisela rito hilaha Yehovha a nga ta ndzi byela hakona.” Hikwalaho tihosana ta Mowabu ti tshama na Balama.
9  Kutani Xikwembu xi fika eka Balama xi ku: “I vamani vavanuna lava u nga na vona?”
10  Hiloko Balama a byela Xikwembu xa ntiyiso a ku: “Balaka n’wana wa Sipora, hosi ya Mowabu u rhumele rito eka mina a ku,
11  ‘Waswivo! Ku ni vanhu lava humaka aEgipta naswona va famba va funengete misava ku ya fika laha tihlo ri nga vonaka kona. Tana sweswi u ndzi sandzela vona. Kumbexana ndzi nga kota ku lwa na vona kunene ndzi va hlongola.’”
12  Kambe Xikwembu xi byela Balama xi ku: “U nga tshuki u famba na vona. U nga tshuki u rhukana vanhu volavo, hikuva va katekisiwile.”
13  Endzhaku ka sweswo Balama a pfuka nimixo a byela tihosana ta Balaka a ku: “Yanani etikweni ra ka n’wina, hikuva Yehovha u arile leswaku ndzi famba na n’wina.”
14  Hiloko tihosana ta Mowabu ti suka kutani ti fika eka Balaka, ti ku: “Balama u arile ku ta na hina.”
15  Hambiswiritano, Balaka a rhuma tihosana tin’wana to tala ni leti xiximekaka ku tlula to sungula.
16  Hiloko ti ta eka Balama ti n’wi byela ti ku: “Balaka n’wana wa Sipora u te, ‘Ndzi kombela leswaku u nga siveriwi hi nchumu ku ta eka mina.
17  Hikuva ndzi ta ku xixima ngopfu, naswona nchumu wun’wana ni wun’wana lowu u nga ta ndzi byela wona ndzi ta wu endla. Hikwalaho ndzi kombela u ta. Ndzi sandzele vanhu lava.’”
18  Kambe Balama a hlamula malandza ya Balaka a ku: “Hambiloko Balaka a a ta ndzi nyika yindlu yakwe yi tele hi silivhere ni nsuku, a ndzi nge swi koti ku tlula xileriso xa Yehovha Xikwembu xanga, lerova ndzi endla nchumu lowutsongo kumbe lowukulu.
19  Kutani na n’wina ndzi kombela mi tshama laha vusiku bya namuntlha, leswaku ndzi tiva swin’wana leswi Yehovha a nga ta ndzi byela swona.”
20  Kutani Xikwembu xi ta eka Balama nivusiku xi n’wi byela xi ku: “Loko  vavanuna lava va tele ku ta ku vitana, pfuka u famba na vona. Kambe u ta vulavula ntsena rito leri ndzi nga ta ku byela rona.”
21  Endzhaku ka sweswo Balama a pfuka nimixo a bohela mbhongolo yakwe ya ntswele, a famba ni tihosana ta Mowabu.
22  Kutani ku hlundzuka ka Xikwembu ku va kukulu hikuva a a famba; hiloko ntsumi ya Yehovha yi yima egondzweni leswaku yi n’wi sivela. Yena a a gade mbhongolo yakwe ya ntswele, a ri ni vatirhi vakwe vambirhi.
23  Hiloko mbhongolo yi vona ntsumi ya Yehovha yi yime egondzweni yi khome banga ra yona; kutani mbhongolo yi ringeta ku hambuka egondzweni yi ya enhoveni, kambe Balama a sungula ku ba mbhongolo leswaku a yi tlherisela egondzweni.
24  Ntsumi ya Yehovha yi hambeta yi yima endleleni yo khuma, exikarhi ka masimu ya vhinya, lama nga ni marhangu ya maribye etlhelo leri ni marhangu ya maribye etlhelo lerin’wana.
25  Kutani mbhongolo ya ntswele yi hambeta yi vona ntsumi ya Yehovha ivi yi timanyanisa ni rirhangu hikwalaho yi manya nenge wa Balama ni rirhangu; yena a engeta a yi ba.
26  Kutani ntsumi ya Yehovha yi hundza nakambe yi ya yima endhawini yo khuma laha a ku nga ri na ndlela ya ku hambukela exineneni kumbe eximatsini.
27  Loko mbhongolo yi vona ntsumi ya Yehovha, yi etlela ehansi ka Balama; lerova Balama a hlundzuka ngopfu, kutani a hambeta a himetela mbhongolo hi nhonga yakwe.
28  Eku heteleleni Yehovha a pfula nomu wa mbhongolo kutani yi ku eka Balama: “Xana ndzi ku endle yini leswi u ndzi beke kanharhu?”
29  Hiloko Balama a byela mbhongolo a ku: “Hikwalaho ka leswi u ndzi khomeke hi ndlela yo pfumala tintswalo. Loko a ndzi lo tamela banga sweswi, a ndzi ta va ndzi ku dlele!”
30  Kutani mbhongolo ya ntswele yi ku eka Balama: “Xana a ndzi yona mbhongolo ya wena ya ntswele leyi u yi gadeke vutomi bya wena hinkwabyo ku ta fikela namuntlha? Xana ndzi tshama ndzi ku endla hi ndlela leyi?” Yena a ku: “E-e!”
31  Kutani Yehovha a pfula mahlo ya Balama, hiloko a vona ntsumi ya Yehovha yi yime egondzweni yi khome banga ra yona. Xikan’we-kan’we a korhama a wela ehansi hi xikandza.
32  Kutani ntsumi ya Yehovha yi ku eka yena: “Ha yini u be mbhongolo ya wena ya ntswele kanharhu? Waswivo! Mina—ndzi hume ku ta ku sivela, hikuva ndlela ya wena a yi fambisananga nikatsongo ni ku rhandza ka mina.
33  Mbhongolo ya ntswele yi ndzi vonile ivi yi ringeta ku hambuka kanharhu emahlweni ka mina. Loko a yi nga hambukanga emahlweni ka mina! Sweswi a ndzi ta va ndzi ku dlele, kambe yona a ndzi ta yi londzovota yi hanya.”
34  Hiloko Balama a byela ntsumi ya Yehovha a ku: “Ndzi dyohile hikuva a ndzi swi tivanga leswaku hi wena loyi a a yime egondzweni ku ta hlangana na mina. Kutani sweswi, loko swi bihile ematihlweni ya wena, ndzi pfumelele ndzi tlhela.”
35  Kambe ntsumi ya Yehovha yi byela Balama yi ku: “Famba ni vavanuna lava; ntsena a wu nge vulavuli swin’wana handle ka rito leri ndzi nga ta ku byela rona.” Kutani Balama a famba ni tihosana ta Balaka.
36  Loko Balaka a twa leswaku Balama u tile, a huma xikan’we-kan’we a ya hlangana na yena emutini wa Mowabu lowu nga eribuweni ra Arinoni, lowu nga emakumu ka ndhawu yoleyo.
37  Kutani Balaka a ku eka Balama: “Xana a ndzi rhumelanga rito leswaku u vitaniwa? Ha yini u nga tanga eka mina? Xana hakunene-nene a ndzi swi koti ku ku komba xichavo?”
38  Hiloko Balama a ku eka Balaka: “Waswivo, ndzi tile eka wena sweswi. Xana ndzi nga swi kota ku vulavula swo karhi? Ndzi ta vulavula ntsena rito leri Xikwembu xi nga ta ri veka enon’wini wa mina.”
39  Hikwalaho Balama a famba na Balaka kutani va fika eKiriyati-hazoti.
40  Balaka a endla xitlhavelo hi tihomu ni tinyimpfu naswona a rhumela swin’wana eka Balama ni le ka tihosana leti a ti ri na yena.
41  Kutani nimixo Balaka a teka Balama a n’wi tisa eBamoti-bali leswaku a ta vona vanhu hinkwavo a ri kwalaho.
32  Kutani vana va Ruveni ni vana va Gadi a va ri ni swifuwo swo tala, entiyisweni a swi tele ngopfu. Hiloko va sungula ku vona tiko ra Yazere ni tiko ra Giliyadi, kutani waswivo, ndhawu yoleyo a yi ri ndhawu ya swifuwo.
2  Hikwalaho vana va Gadi ni vana va Ruveni va ta eka Muxe na Eliyazara lowa muprista ni le ka tindhuna ta ntshungu, va ku:
3  “Ataroti, Diboni, Yazere, Nimura, Hexiboni, Eliyale, Sebama, Nebo na Beyoni,
4  tiko leri Yehovha a ri hluleke ematihlweni ya ntshungu wa Israyele i tiko ra swifuwo, naswona malandza ya wena ma ni swifuwo.”
5  Va ya emahlweni va ku: “Loko hi kume tintswalo ematihlweni ya wena, tiko leri a ri nyikiwe malandza ya wena ri va ra wona. U nga hi perisi Yordani.”
6  Hiloko Muxe a byela vana va Gadi ni vana va Ruveni a ku: “Xana vamakwenu va ta ya enyimpini loko n’wina mi hambeta mi tshama laha?
7  Ha yini mi fanele mi tshova timbilu ta vana va Israyele leswaku va nga peleli etikweni leri Yehovha a nga ta va nyika rona hakunene?
8  Hi yona ndlela leyi vatata wa n’wina va endleke ha yona loko ndzi va rhuma va suka eKadexi-baniya leswaku va ya vona tiko.
9  Loko va tlhandlukele enkoveni wa Exikoli naswona va vone tiko, va tshove timbilu ta vana va Israyele leswaku va nga yi etikweni leri Yehovha a a ta va nyika rona hakunene.
10  Hikwalaho Yehovha u hlundzuke ngopfu esikwini rero lerova a hlambanya, a ku,
11  ‘Vavanuna lava humeke aEgipta ku sukela eka malembe ya 20 hi vukhale ku ya ehenhla, a va nge yi voni misava leyi ndzi yi hlambanyeleke Abrahama, Isaka na Yakobe, hikuva a va ndzi landzelanga hilaha ku heleleke,
12  handle ka Kalebe n’wana wa Yefune lowa Mukenizi na Yoxuwa n’wana wa Nuni, hikuva va landzele Yehovha hilaha ku heleleke.’
13  Kutani ku hlundzuka ka Yehovha ku pfurhela Israyele ivi a va tsendzelekisa emananga ku ringana malembe ya 40, kukondza xitukulwana hinkwaxo lexi a xi endla swo biha ematihlweni ya Yehovha xi hela.
14  Kutani maswivo, mi yime ematshan’weni ya vatata wa n’wina tanihi ntshungu wa vanhu va vudyoho leswaku mi engetela ku hlundzuka lokukulu ka Yehovha ehenhla ka Israyele.
15  Loko mo tshuka mi tlhela mi nga ha n’wi landzeli, kunene na yena u ta tlhela a mi tshamisa nkarhi wo leha emananga, n’wina mi ta va mi onhele vanhu lava hinkwavo.”
16  Endzhaku va n’wi tshinelela va ku: “Hi pfumelele hi ma aka laha matshanga ya maribye ya mitlhambi ya swifuwo swa hina, hi akela ni vana va hina miti.
17  Kambe hina hi ta ya hi lunghekile, hi lunghekele nyimpi emahlweni ka vana va Israyele ku fikela loko hi va fikise endhawini ya vona, vana va hina va fanele va tshama emitini leyi nga ni marhangu va ri ekule ni xikandza xa vaaki va tiko.
18  A hi nge tlheleli etindlwini ta hina kukondza vana va Israyele va kuma ndhawu leyi nga tiko, un’wana ni un’wana a ri ni ndzhaka yakwe.
19  Hikuva a hi nge kumi ndzhaka swin’we na vona etlhelweni leri ra Yordani ni le ntsungeni, hikuva ndzhaka ya hina yi ta va ya hina etlhelweni ra Yordani ku ya evuhuma-dyambu.”
20  Hiloko Muxe a va byela a ku: “Loko mi ta endla nchumu lowu, loko mi ta hlomela nyimpi emahlweni ka Yehovha,
21  niloko un’wana ni un’wana wa n’wina la hlomeleke nyimpi a ta pela Yordani emahlweni ka Yehovha kukondza a hlongola valala vakwe emahlweni kakwe,
22  entiyisweni tiko ri hluriwa emahlweni ka Yehovha, naswona endzhaku ka sweswo mi vuya, hakunene mi ta va mi nga ri na nandzu eka Yehovha ni le ka Israyele; tiko leri ri fanele ri va ra n’wina emahlweni ka Yehovha.
23  Kambe loko mo ka mi nga endli hi ndlela leyi, kunene mi ta va mi dyohele Yehovha. Hikwalaho tivani leswaku xidyoho xa n’wina xi ta mi kuma.
24  Akelani vana va n’wina miti, mi akela ni mitlhambi ya n’wina matshanga hi maribye, kutani mi ta endla leswi swi humeke emilon’wini ya n’wina.”
25  Hiloko vana va Gadi ni vana va Ruveni va byela Muxe va ku: “Malandza ya wena ma ta endla hilaha hosi ya mina yi lerisaka hakona.
26  Vana va hina, vasati va hina, mitlhambi ya hina ni swifuwo swa hina hinkwaswo swi ta tshama emitini ya Giliyadi,
27  kambe malandza ya wena ma ta pela, un’wana ni un’wana a lunghekele nyimpi emahlweni ka Yehovha, hilaha hosi ya mina yi vulaka hakona.”
28  Hikwalaho Muxe a lerisa Eliyazara lowa muprista malunghana na vona na Yoxuwa n’wana wa Nuni ni tinhloko ta vatata wa tinyimba ta vana va Israyele.
29  Kutani Muxe a ku eka vona: “Loko vana va Gadi ni vana va Ruveni va pela Yordani na n’wina, un’wana ni un’wana la hlomeleke nyimpi emahlweni ka Yehovha, kunene tiko ri hluriwa emahlweni ka n’wina, mi fanele mi va nyika tiko ra Giliyadi ri va rifuwo ra vona.
30  Kambe loko va nga peli na n’wina va hlomile, va fanele va tshama exikarhi ka n’wina etikweni ra Kanana.”
31  Hiloko vana va Gadi ni vana va Ruveni va hlamula va ku: “Leswi Yehovha a swi byeleke malandza yakwe hi ta swi endla hi ndlela yoleyo.
32  Hina hi ta pela hi hlomile emahlweni ka Yehovha hi ya etikweni ra Kanana, naswona ndzhaka ya hina yi ta va yi ri na hina etlhelweni leri ra Yordani.”
33  Hiloko Muxe a va nyika, hileswaku vana va Gadi ni vana va Ruveni ni xiphemu xa nyimba ya Manase n’wana wa Yosefa, mfumo wa Sihoni hosi ya Muamori ni mfumo wa Ogo hosi ya Baxani, ku nga tiko leri nga ra miti leyi nga emigangeni, ni miti leyi rhendzeleke tiko.
34  Kutani vana va Gadi va aka Diboni, Ataroti, Arowere,
35  Atiroto-xofani, Yazere, Yogibeha,
36  Beta-nimura na Beta-harama, miti leyi nga ni marhangu ni matshanga ya maribye ya ntlhambi wa tinyimpfu.
37  Kutani vana va Ruveni va aka Hexiboni, Eliyale, Kiriyatayimi,
38  Nebo na Bali-meyoni—mavito ya yona ma cinciwile—na Sibma; kutani va sungula ku yi vitana hi mavito ya vona vini, ku nga mavito ya miti leyi va yi akeke.
39  Vana va Makiri n’wana wa Manase va ya eGiliyadi va ya wu teka ni ku hlongola Vaamori lava a va ri eka wona.
40  Hikwalaho Muxe a nyiketa Giliyadi eka Makiri n’wana wa Manase, kutani a tshama eka wona.
41  Yayiri n’wana wa Manase a teka swimitana swa vona leswi nga mitsonga, a swi thya Havhoti-yayiri.
42  Noba a ya teka Kenati ni swimitana leswi swi titshegeke ha wona; a sungula ku swi vitana hi vito rakwe ra Noba.
6  Yehovha a ya emahlweni a vulavula na Muxe a ku:
2  “Byela vana va Israyele u ku eka vona, ‘Loko wanuna kumbe wansati o tshuka a endla xitshembiso lexi hlambanyiweke xo hlawuleka leswaku a va Munaziri eka Yehovha,
3  u ta papalata vhinyo ni xakunwa lexi pyopyaka. A nga tshuki a nwa ntsuvi wa vhinyo kumbe ntsuvi wa swakunwa leswi pyopyaka, kumbe a nwa mati wahi ni wahi lama humaka eka madiriva, kumbe a dya madiriva, lama tsakamaka kumbe lama omeke.
4  Masiku hinkwawo ya Vunaziri byakwe a nga tshuki a dya nchumu wihi ni wihi lowu endliweke wu huma eka murhi wa vhinya, ku suka eka madiriva lama nga wupfangiki ku ya eka makamba ya kona.
5  “‘Rikari ri nga tshuki ri byewula nhloko yakwe emasikwini hinkwawo ya xitshembiso lexi hlambanyiweke xa Vunaziri byakwe; kukondza ma hela masiku lawa a hlawuleriweke Yehovha ha wona, u ta tikombisa a kwetsima hi ku tshika miluko ya misisi ya nhloko yakwe yi kula.
6  A nge tshineleli moya-xiviri wihi ni wihi lowu feke emasikwini hinkwawo ya ku tshama a hlawuleriwe Yehovha.
7  Hambi wu ri wa tata wakwe kumbe wa mana wakwe kumbe wa makwavo wa xinuna kumbe wa makwavo wa xisati, a nge tinyamisi ha wona loko wu fa, hikuva mfungho wa Vunaziri byakwe eka Xikwembu xakwe wu le nhlokweni yakwe.
8  “‘Emasikwini hinkwawo ya Vunaziri byakwe wa kwetsima eka Yehovha.
9  Kambe loko munhu un’wana ni un’wana loyi a faka o tshuka a fa hi xitshuketa etlhelo ka yena lerova a nyamisa nhloko ya Vunaziri byakwe, u fanele a byewula nhloko yakwe esikwini rero ra ku tiyisekisa ku tenga kakwe. U ta byewula hi siku ra vunkombo.
10  Kutani hi siku ra vunhungu u ta tisa magugurhwana mambirhi kumbe swituvana swimbirhi eka muprista enyangweni ya ntsonga wa nhlangano.
11  Muprista u ta teka rin’we ri va gandzelo ra xidyoho ivi lerin’wana ri va gandzelo ro hisiwa kutani a n’wi kombelela ku rivaleriwa, hikuva u dyohile hikwalaho ka moya-xiviri lowu feke. Kutani u fanele a hlawulekisa nhloko esikwini rero.
12  U fanele a hanya a ri Munaziri wa Yehovha hi masiku ya Vunaziri byakwe, naswona u fanele a tisa khuna leritsongo leri nga elembeni ra rona ro sungula ri va gandzelo ra nandzu; kutani masiku lama hundzeke ma ta hundza ma nga ha tsundzukiwi hikuva u nyamisile Vunaziri byakwe.
13  “‘Kutani lowu i nawu malunghana ni Munaziri: Esikwini leri masiku yakwe ya Vunaziri ma nga ta hela ha rona, u ta tisiwa enyangweni ya ntsonga wa nhlangano.
14  Kutani u fanele a nyikela Yehovha gandzelo, ku nga khuna leritsongo leri hanyeke kahle leri nga elembeni ra rona ro sungula, ri va gandzelo ro hisiwa ni xinyimpfana xa ntswele lexi hanyeke kahle lexi nga elembeni ra xona ro sungula, xi va gandzelo ra xidyoho ni khuna leri hanyeke kahle ri va xitlhavelo xa xinakulobye
15  ni xirhundzu xa swinkwa leswo-ke-comela leswi vumbekeke ku fana ni swingwavila swa mapa lamanene, leswi tsakamisiweke hi mafurha ni swiphampha leswo-ke-comela, leswi totiweke mafurha ni gandzelo ra swona ra mavele ni magandzelo ya swona ya swakunwa.
16  Muprista u fanele a swi nyikela emahlweni ka Yehovha, a n’wi endlela gandzelo rakwe ra xidyoho ni gandzelo rakwe ro hisiwa.
17  U ta endla khuna ri va xitlhavelo xa xinakulobye eka Yehovha swin’we ni xirhundzu xa swinkwa leswo-ke-comela; kutani muprista u fanele a endla gandzelo ra swona ra mavele ni gandzelo ra swona ra swakunwa.
18  “‘Munaziri u fanele a byewula nhloko ya Vunaziri byakwe enyangweni ya ntsonga wa nhlangano, kutani yena u fanele a teka misisi ya nhloko ya Vunaziri byakwe a yi veka endzilweni lowu nga ehansi ka xitlhavelo xa xinakulobye.
19  Kutani muprista u fanele a teka katla leri swekiweke ra khuna ni xinkwa xin’we lexo-ke-comela lexi vumbekeke ku fana ni xingwavila, xi huma exirhundzwini ni xiphampha xin’we lexo-ke-comela, a swi veka eswandleni swa Munaziri endzhaku ka ku va a byewule mfungho wa Vunaziri byakwe.
20  Kutani muprista u fanele a swi ndziwita swi va gandzelo leri ndziwitiwaka emahlweni ka Yehovha. I nchumu wo kwetsima eka muprista swin’we ni xifuva xa gandzelo leri ndziwitiwaka ni nenge wa munyikelo. Endzhaku ka sweswo Munaziri a nga nwa vhinyo.
21  “‘Nawu lowu i wa Munaziri loyi a endlaka xitshembiso xakwe lexi hlambanyiweke—xi va gandzelo eka Yehovha eVunazirini byakwe, handle ka leswi a nga swi kotaka. Hi ku ya hi xitshembiso xakwe lexi hlambanyiweke lexi a nga xi endlaka, u ta endla tano, hikuva i nawu wa Vunaziri byakwe.’”
22  Kutani Yehovha a vulavula na Muxe a ku:
23  “Byela Aroni ni vana vakwe u ku, ‘Mi ta katekisa vana va Israyele mi ku eka vona:
24  “Onge Yehovha a nga mi katekisa a mi hlayisa.
25  Onge Yehovha a nga voningisa xikandza xakwe eka n’wina, a mi komba tintswalo.
26  Onge Yehovha a nga tlakusela xikandza xakwe eka n’wina a mi nyika ku rhula.”’
27  Va fanele va veka vito ra mina ehenhla ka vana va Israyele leswaku mina ndzi va katekisa.”
31  Hiloko Yehovha a byela Muxe a ku:
2  “Rihiselela vana va Israyele eka Vamidiyani. Endzhaku ka sweswo u ta lahliwa eka varikwenu.”
3  Hikwalaho Muxe a byela vanhu a ku: “Hlomisani vavanuna exikarhi ka n’wina mi va hlomisela nyimpi, leswaku va lwa ni Vamidiyani va hetisisa ku rihisela ka Yehovha eka Vamidiyani.
4  Eka nyimba yin’wana ni yin’wana ya tinyimba hinkwato ta Israyele mi ta rhuma 1 000 enyimpini.”
5  Hikwalaho eka magidi ya Israyele ku averiwe vanhu va 1 000 eka nyimba yin’wana ni yin’wana, vanhu va 12 000 a va hlomele nyimpi.
6  Kutani Muxe a va rhuma, vanhu va 1 000 eka nyimba ha yin’we va ya enyimpini, vona na Finiyasi n’wana wa Eliyazara lowa muprista, va ya enyimpini, evokweni rakwe a a ri ni swingolongondzwana swo kwetsima ni timhalamhala ta ku yimba ha tona.
7  Kutani va lwa ni Vamidiyani hilaha Yehovha a leriseke Muxe hakona, va dlaya waxinuna un’wana ni un’wana.
8  Va dlaya tihosi ta Midiyani swin’we ni van’wana lava va tlhaviweke, ku nga Evhi, Rekemu, Suru, Huru na Reba, tihosi ta ntlhanu ta Midiyani; naswona va dlaye Balama n’wana wa Beyori hi banga.
9  Kambe vana va Israyele va teka vavasati va Midiyani ni vana va vona va va endla makhumbi; kutani va phanga swifuwo swa vona hinkwaswo ni mintlhambi ya vona hinkwayo ni swilo swa vona hinkwaswo swo tihlayisa.
10  Va hisa hi ndzilo miti ya vona hinkwayo leyi a va tshama eka yona ni mixaxa ya vona hinkwayo leyi biyeleriweke.
11  Kutani va ya emahlweni va teka leswi phangiweke hinkwaswo ni rifuwo hinkwaro leri phangiweke ku nga vanhu ni swifuwo.
12  Va tisa lava va nga makhumbi ni rifuwo ni leswi phangiweke eka Muxe na Eliyazara lowa muprista ni le ka ntshungu wa vana va Israyele, enxaxeni, etimbaleni ta le kwandzasini ra Mowabu leti nga ekusuhi na Yordani, eYeriko.
13  Hiloko Muxe na Eliyazara lowa muprista ni tindhuna hinkwato ta ntshungu va huma va ya hlangana na vona ehandle ka nxaxa.
14  Kutani Muxe a hlundzukela vavanuna lava vekiweke va mavandla lama hlaselaka, varhangeri va vanhu va magidi ni varhangeri va vanhu va madzana lava a va ta va huma etsimeni ra nyimpi.
15  Hikwalaho Muxe a ku eka vona: “Xana mi londzovote vaxisati hinkwavo va hanya?
16  Maswivo! Hi vona lava hi rito ra Balama va nga kucetela vana va Israyele ku endla hi ku pfumala vutshembeki eka Yehovha emhakeni ya Peyori, lerova ntungu wu wela ntshungu wa Yehovha.
17  Kutani sweswi, dlayani waxinuna un’wana ni un’wana exikarhi ka lavatsongo, mi dlaya ni wansati un’wana ni un’wana loyi a nga tshama a tivana ni wanuna hi ku etlela ni waxinuna.
18  Mi tilondzovotela vana hinkwavo va hanya exikarhi ka vavasati lava nga wu tivangiki mukhuva wa ku etlela ni waxinuna.
19  Loko ku ri n’wina, tshamani ehandle ka nxaxa ku ringana masiku ya nkombo. Un’wana ni un’wana la dlayeke moya-xiviri ni un’wana ni un’wana la khumbeke loyi a dlayiweke, mi fanele mi titengisa hi siku ra vunharhu ni hi siku ra vunkombo, n’wina ni lava va nga makhumbi ya n’wina.
20  Nguvu yin’wana ni yin’wana ni xilo xin’wana ni xin’wana xa dzovo ni swilo hinkwaswo leswi endliweke hi dzovo ra mbuti ni xilo xin’wana ni xin’wana xa ntsandza, mi fanele mi swi tengisa exidyohweni.”
21  Kutani Eliyazara lowa muprista a byela vavanuna va nyimpi lava a va ye enyimpini a ku: “Lexi i xileriso xa nawu lowu Yehovha a leriseke Muxe a ku,
22  ‘Nsuku, silivhere, koporo, nsimbi, thini ni ntsopfu ntsena,
23  hinkwaswo leswi hundzaka endzilweni mi ta swi hundzisa endzilweni, swi ta va swi tengile. Ntsena swi fanele swi tengisiwa hi mati ku ri ku swi basisa. Kutani hinkwaswo leswi nga hundziki endzilweni mi ta swi hundzisa ematini.
24  Mi fanele mi hlantswa tinguvu ta n’wina hi siku ra vunkombo, mi va lava tengeke, endzhaku ka sweswo mi nga nghena enxaxeni.’”
25  Yehovha a ya emahlweni a byela Muxe leswi, a ku:
26  “Hlaya ntsengo wa leswi swi phangiweke, lava va nga makhumbi, eka vanhu ni le ka swifuwo, wena na Eliyazara lowa muprista ni varhangeri va vatata wa ntshungu.
27  U fanele u swi avanyisa hi le xikarhi leswi phangiweke, u nyika lava va hlanganyelaka enyimpini, lava ngheneleke tsima ni lavan’wana hinkwavo va ntshungu.
28  Eka vavanuna va nyimpi lava ngheneleke tsima, u fanele u teka moya-xiviri wun’we eka vanhu va 500 wu va xibalo eka Yehovha, eka vanhu ni le ka ntlhambi wa tihomu ni le ka timbhongolo ni le ka ntlhambi wa tinyimpfu.
29  Xiphemu xa swona u ta xi teka u xi nyika Eliyazara lowa muprista ku ri munyikelo wa Yehovha.
30  Kutani eka xiphemu xa leswi nga swa vana va Israyele u fanele u teka xin’we eka swa 50, eka vanhu, eka ntlhambi wa tihomu, eka timbhongolo ni le ka ntlhambi wa tinyimpfu, eka muxaka wun’wana ni wun’wana wa xifuwo, kutani u fanele u swi nyika Valevhi, vahlayisi va xiboho xa tabernakela ya Yehovha.”
31  Muxe na Eliyazara lowa muprista va endla hilaha Yehovha a leriseke Muxe hakona.
32  Kutani rifuwo, leswin’wana hinkwaswo leswi phangiweke leswi vanhu lava ngheneleke tsima va swi phangeke, swi endla tinyimpfu ta 675 000,
33  tihomu ta 72 000,
34  ni timbhongolo ta 61 000.
35  Loko ku ri mimoya-xiviri leyi nga vanhu, ku sukela eka vavasati lava nga si tshamaka va tiva mukhuva wa ku etlela ni waxinuna, mimoya-xiviri hinkwayo a yi ri 32 000.
36  Kutani xiphemu lexi a xi ri xiavelo xa lava va ngheneleke tsima xi endla nhlayo ya 337 500 entlhambini wa tinyimpfu.
37  Xibalo xa Yehovha lexi humaka entlhambini wa tinyimpfu xi endla 675.
38  Entlhambini wa tihomu a ku ri 36 000, kutani xibalo xa Yehovha eka tona a xi ri 72.
39  Timbhongolo a ti ri 30 500, kutani xibalo xa Yehovha eka tona a xi ri 61.
40  Mimoya-xiviri leyi nga vanhu a yi ri 16 000, kutani xibalo xa Yehovha eka vona a xi ri mimoya-xiviri ya 32.
41  Hiloko Muxe a nyika xibalo eka Eliyazara lowa muprista xi va munyikelo wa Yehovha, hilaha Yehovha a leriseke Muxe hakona.
42  Kutani eka xiphemu lexi nga xa vana va Israyele, lexi Muxe a xi aveke eka leswi nga swa vavanuna lava lweke nyimpi:
43  Xiphemu xa leswi nga swa ntshungu lexi humaka entlhambini wa tinyimpfu xi endla 337 500,
44  entlhambini wa tihomu xi endla 36 000,
45  etimbhongolweni xi endla 30 500,
46  eka mimoya-xiviri leyi nga vanhu xi endla 16 000.
47  Eka xiphemu lexi nga xa vana va Israyele Muxe a teka xin’we lexi faneleke xi humesiwa eka swa 50, eka vanhu ni le ka swifuwo, a swi nyika Valevhi, vaendli va ntirho wa le tabernakeleni ya Yehovha, hilaha Yehovha a leriseke Muxe hakona.
48  Kutani vavanuna lava vekiweke lava a va ri va vanhu va magidi va nyimpi, varhangeri va vanhu va 1 000 ni varhangeri va vanhu va 100 va tshinela eka Muxe,
49  va byela Muxe va ku: “Malandza ya wena ma teke ntsengo wa vavanuna va nyimpi lava va languteriwaka hi hina, a nga kona ni un’we la vikiweke a kayivela eka hina.
50  Hikwalaho pfumelela un’wana ni un’wana wa hina a nyikela hi leswi a swi kumeke, swi va gandzelo ra Yehovha, swilo swa nsuku, tinketana leti nga sindza ra le nengeni, vusenga, swingwavila swo fungha ha swona, swingwavila swa tindleve ni swin’wetsin’wetsi swa vaxisati, leswaku hi yi kombelela ku rivaleriwa mimoya-xiviri ya hina emahlweni ka Yehovha.”
51  Kutani Muxe na Eliyazara lowa muprista va amukela nsuku lowu humaka eka vona, ni swin’wetsin’wetsi hinkwaswo.
52  Nsuku hinkwawo wa munyikelo lowu va wu nyikeleke eka Yehovha wu endla tixikele ta 16 750, wu huma eka varhangeri va vanhu va magidi ni varhangeri va vanhu va madzana.
53  Un’wana ni un’wana wa vavanuna va nyimpi a a titekele leswi phangiweke.
54  Hiloko Muxe na Eliyazara lowa muprista va amukela nsuku lowu humaka eka varhangeri va vanhu va magidi ni varhangeri va vanhu va madzana, va wu tisa entsongeni wa nhlangano wu va xitsundzuxo eka vana va Israyele emahlweni ka Yehovha.
21  Kutani Mukanana, hosi ya Aradi loyi a a tshama eNegebu a twa leswaku Israyele u te hi ndlela ya Atarimi, hiloko a lwa na Israyele naswona a teka van’wana a va endla makhumbi.
2  Hikwalaho Israyele a endla xitshembiso lexi hlambanyiweke eka Yehovha a ku: “Loko hakunene wo nyikela vanhu lava evokweni ra mina, kunene na mina ndzi ta nyikela miti ya vona endzovisweni.”
3  Kutani Yehovha a yingisa rito ra Israyele, a nyiketa Vakanana; hiloko va va nyikela swin’we ni miti ya vona endzovisweni. Hikwalaho va thya ndhawu yoleyo vito ra Horma.
4  Loko va ri karhi va famba va suka eNtshaveni ya Hore hi ndlela ya Lwandle ro Tshwuka va rhendzeleka ni tiko ra Edomu, moya-xiviri wa vanhu wu sungula ku karhala hikwalaho ka ndlela.
5  Kutani vanhu va hambeta va pfukela Xikwembu na Muxe va ku: “Ha yini mi hi humese aEgipta leswaku hi ta fela emananga? Hikuva a ku na xinkwa ni mati, naswona moya-xiviri wa hina se wa xi nyenya xinkwa lexi solekaka.”
6  Hiloko Yehovha a rhuma tinyoka leti nga ni vuxungu exikarhi ka vanhu, kutani ti lumetela vanhu lerova vanhu vo tala va Israyele va fa.
7  Eku heteleleni vanhu va ta eka Muxe va ku: “Hi dyohile, hikuva hi vulavule hi pfukela Yehovha na wena. Hi vulavulele na Yehovha leswaku a susa tinyoka leti eka hina.” Hiloko Muxe a ya vulavulela vanhu.
8  Kutani Yehovha a byela Muxe a ku: “Tiendlele nyoka leyi fanaka ni ndzilo u yi hayeka emhandzini ya mfungho. Kutaku loko munhu un’wana ni un’wana a lumiwile, u ta yi languta kutani a hambeta a hanya.”
9  Xikan’we-kan’we Muxe a endla nyoka ya koporo a yi hayeka emhandzini ya mfungho; loko nyoka yi lume munhu kutani a honolela nyoka ya koporo, a hambeta a hanya.
10  Endzhaku ka sweswo vana va Israyele va suka va ya dzima mixaxa eOboti.
11  Kutani va suka eOboti va ya dzima mixaxa eIye-abarima, emananga lama nga etlhelo leri nga emahlweni ka Mowabu, etlhelo ra le vuhuma-dyambu.
12  Ku suka kwalaho va ya dzima mixaxa enkoveni wa Serede.
13  Ku suka kwalaho va ya dzima mixaxa exifundzheni xa Arinoni, lexi nga emananga lama sukelaka endzilakaneni wa Vaamori; hikuva Arinoni i ndzilakana wa Mowabu exikarhi ka Mowabu ni Vaamori.
14  Hi yona mhaka leyi ku vuriwaka leswi ebukwini ya Tinyimpi ta Yehovha: “Vhahebe eSufa ni minkova ya Arinoni
15  ni masungulo ya minkova leyi jikeke yi kongoma etlhelo ra laha Ara yi nga kona, naswona yi titshege hi ndzilakana wa Mowabu.”
16  Ku suka kwalaho va ye eBeyera. Lexi i xihlovo lexi eka xona Yehovha a byeleke Muxe a ku: “Hlengeleta vanhu leswaku ndzi ta va nyika mati.”
17  Hi nkarhi wolowo Israyele a yimbelela risimu a ku:“Pfelela, Wena xihlovo! Pfumelelanani na xona!
18  Xihlovo lexi ceriweke hi tihosana. Xi handziwe hi vanhu va xiyimo xa le henhla eka vanhu,Va xi cele hi nhonga ya ndhuna, hi tinhonga ta vona.” Kutani ku suka emananga va ye eMatana.
19  Ku suka eMatana va ya eNahaliyele, ku suka eNahaliyele va ya eBamoti.
20  Ku suka eBamoti va ya enkoveni lowu nga etikweni ra Mowabu, emasungulweni ya Pisiga, leyi naveke emahlweni ka Yeximoni.
21  Hiloko Israyele a rhuma varhumiwa eka Sihoni hosi ya Vaamori a ku:
22  “Ndzi pfumelele ndzi hundza etikweni ra wena. A hi nge hambukeli ensin’wini kumbe entangeni wa vhinya. A hi nge ma nwi mati ya xihlovo. Hi ta famba egondzweni ra hosi kukondza hi hundza endhawini ya wena.”
23  Sihoni a nga n’wi pfumelelanga Israyele leswaku a hundza endhawini yakwe, kambe Sihoni a hlengeleta vanhu vakwe hinkwavo a huma ku ya hlangana na Israyele emananga, kutani a fika eYahasa a sungula ku lwa na Israyele.
24  Hiloko Israyele a n’wi tlhava hi banga naswona a teka ndzhaka ya tiko ra yena, ku sukela eArinoni ku ya eYaboko, ekusuhi ni vana va Amone; hikuva Yazere i ndzilakana wa vana va Amone.
25  Kutani Israyele a teka miti leyi hinkwayo, naswona Israyele a sungula ku tshama emitini leyi ya Vaamori hinkwayo, eHexiboni ni le ka swimitana hinkwaswo leswi titshegeke ha wona.
26  Hikuva Hexiboni a wu ri muti wa Sihoni. Yena a a ri hosi ya Vaamori, naswona hi yena la nga lwa ni hosi ya Mowabu eku sunguleni, a teka tiko ra yena hinkwaro evokweni ra yena ku fika eArinoni.
27  Hi yona mhaka leyi vaphati va swivuriso swa ku vungunya va nga ta vula va ku: “Tanani eHexiboni.Muti wa Sihoni a wu akiwe naswona a wu yimisiwe wu tiya.
28  Hikuva ndzilo wu hume eHexiboni, langavi ri hume emutini wa Sihoni.Wu herise Ara wa le Mowabu, vini va tindhawu leti tlakukeke ta Arinoni.
29  Khombo eka wena Mowabu! Kunene mi ta lova N’wina vanhu va Kemoxi!Kunene u ta nyiketa vana vakwe va majaha va ri lava balekeke ni vana vakwe va vanhwanyana evukhumbini bya hosi ya Vaamori, Sihoni.
30  Kutani a hi va copeni.Kunene Hexiboni u ta lova ku ya fika eDiboni,Ni vavasati ku ya fika eNofa, vavanuna ku ya fika eMedeba.”
31  Kutani Israyele a sungula ku tshama etikweni ra Vaamori.
32  Hiloko Muxe a rhuma vanhu van’wana ku ya kambela Yazere. Kutani va teka swimitana swa rona leswi titshegeke ha rona naswona va hlongola Vaamori lava a va tshama kwalaho.
33  Endzhaku ka sweswo va hundzuluka va tlhandluka hi ndlela leyi yaka eBaxani. Hiloko Ogo hosi ya Baxani a huma ku ta hlangana na vona, yena ni vanhu vakwe hinkwavo, exivandleni xa nyimpi xa Edireyi.
34  Kutani Yehovha a byela Muxe a ku: “U nga n’wi chavi, hikuva kunene yena ni vanhu vakwe hinkwavo ni tiko rakwe ndzi ta swi nyikela evokweni ra wena; u fanele u n’wi endla hilaha u endleke Sihoni hosi ya Vaamori hakona, loyi a a tshama eHexiboni.”
35  Hiloko va n’wi dlaya, yena ni vana vakwe ni vanhu vakwe hinkwavo, kukondza ku nga ha ri na loyi a poneke la seleke eka yena; kutani va teka ndzhaka ya tiko rakwe.
25  Sweswi Israyele a a tshama eXitimi. Kutani vanhu va sungula ku va ni rimbewu leri nga amukelekiki ni vanhwanyana va Mowabu.
2  Vavasati a va ta, va vitanela vanhu eswitlhavelweni swa swikwembu swa vona, kutani vanhu va sungula ku dya ni ku nkhinsamela swikwembu swa vona.
3  Hikwalaho Israyele a tihlanganisa na Bali wa Peyori; kutani ku hlundzuka ka Yehovha ku va kukulu ehenhla ka Israyele.
4  Hikwalaho Yehovha a byela Muxe a ku: “Teka hinkwavo lava va nga varhangeri va vanhu u va humesela erivaleni eka Yehovha va va edyambyini, leswaku ku hlundzuka lokukulu ka Yehovha ku ta tlhela eka Israyele.”
5  Hiloko Muxe a byela vaavanyisi va Israyele a ku: “Un’wana ni un’wana wa n’wina a a dlaye vanhu vakwe lava va tihlanganiseke na Bali wa Peyori.”
6  Kambe waswivo, munhu un’wana u tile eka vana va Israyele, a a ta ni wansati wa Mumidiyani ekusuhi ni vamakwavo, ematihlweni ya Muxe ni le matihlweni ya ntshungu hinkwawo wa vana va Israyele, loko va ri karhi va rila enyangweni ya ntsonga wa nhlangano.
7  Loko Finiyasi n’wana wa Eliyazara, n’wana wa Aroni lowa muprista a swi vona, xikan’we-kan’we a suka a yima exikarhi ka ntshungu kutani a tamela tlhari rakwe.
8  Hiloko a n’wi sala endzhaku munhu loyi wa Israyele a nghena entsongeni kutani a va tlhava havambirhi, munhu loyi wa Israyele ni wansati, eswirhweni swakwe swa rimbewu. Kutani ntungu wu yimisiwa ehenhla ka vana va Israyele.
9  Lava va feke hikwalaho ka ntungu a va ringana 24 000.
10  Kutani Yehovha a byela Muxe a ku:
11  “Finiyasi n’wana wa Eliyazara, n’wana wa Aroni lowa muprista u tlherise vukarhi bya mina ehenhla ka vana va Israyele hi ku ka a nga pfumeli leswaku va phikizana na mina, lerova a ndzi va lovisanga vana va Israyele hi ku sindzisa ka mina ku tinyiketela loku hlawulekeke.
12  Hikwalaho ka sweswo vula u ku, ‘Waswivo, ndzi n’wi nyika ntwanano wa mina wa ku rhula.
13  Kutani wu ta va ntwanano wa vuprista hilaha ku nga riki na makumu eka yena ni le ka vana vakwe lava nga ta ta endzhaku ka yena, hikwalaho ka leswi a nga pfumelangiki leswaku ku phikizaniwa ni Xikwembu xakwe naswona a va kombelela ku rivaleriwa vana va Israyele.’”
14  Kutani vito ra munhu wa Israyele loyi a tlhaviweke a fa, loyi a tlhaviweke swin’we ni wansati wa Mumidiyani a ku ri Zimri n’wana wa Salu, ndhuna ya yindlu ya vatata wa va ka Simiyoni.
15  Vito ra wansati wa Mumidiyani loyi a tlhaviweke a fa a ku ri Kozibi n’wana wa Suru; a a ri murhangeri wa xivongo xa yindlu ya vatata wakwe eMidiyani.
16  Endzhaku Yehovha a byela Muxe a ku:
17  “Vamidiyani a va karhatiwe, n’wina mi fanele mi va dlaya,
18  hikuva va mi karhata hi swiendlo swa vona swa vukanganyisi leswi va swi endleke hi mano eka n’wina, hikwalaho ka Peyori ni hikwalaho ka Kozibi n’wana wa ndhuna ya Midiyani, makwavo wa xisati loyi a tlhaviweke a fa esikwini ra ntungu hikwalaho ka Peyori.”
13  Kutani Yehovha a byela Muxe a ku:
2  “Rhuma vavanuna leswaku va ya kambela tiko ra Kanana, leri ndzi ri nyikaka vana va Israyele. Mi ta rhuma wanuna un’we wa nyimba ya vatata wakwe, wanuna un’wana ni un’wana loyi a nga ndhuna exikarhi ka vona.”
3  Hiloko Muxe a va rhuma va suka emananga ya Parani hi ku landza xileriso xa Yehovha. Vavanuna hinkwavo a va ri varhangeri va vana va Israyele.
4  Mavito ya vona hi lawa: Eka nyimba ya Ruveni, Xamuwa n’wana wa Zakuru;
5  eka nyimba ya Simiyoni, Xafati n’wana wa Hori;
6  eka nyimba ya Yuda, Kalebe n’wana wa Yefune;
7  eka nyimba ya Isakara, Igali n’wana wa Yosefa;
8  eka nyimba ya Efrayimi, Hoxeya n’wana wa Nuni;
9  eka nyimba ya Benjamini, Palati n’wana wa Rafu;
10  eka nyimba ya Zebuloni, Gadiyele n’wana wa Sodi;
11  eka nyimba ya Yosefa, ku nga nyimba ya Manase, Gadayi n’wana wa Susi;
12  eka nyimba ya Dani, Amiyele n’wana wa Gemali;
13  eka nyimba ya Axere, Setura n’wana wa Mikayele;
14  eka nyimba ya Neftali, Nahabi n’wana wa Vhofisi;
15  eka nyimba ya Gadi, Geyuwele n’wana wa Maki.
16  Lawa i mavito ya vavanuna lava Muxe a nga va rhuma leswaku va ya kambela tiko. Kutani Muxe a thya Hoxeya n’wana wa Nuni leswaku i Yehoxuwa.
17  Loko Muxe a va rhuma leswaku va ya kambela tiko ra Kanana, u va byele a ku: “Tlhandlukani laha mi ya eNegebu, kutani mi tlhandlukela endhawini ya tintshava.
18  Mi fanele mi vona leswi tiko ri nga xiswona ni vanhu lava va tshamaka eka rona, loko va ri ni matimba kumbe va tsanile, loko va ri vatsongo kumbe va tele;
19  ni leswi tiko leri va tshamaka eka rona ri nga xiswona, loko ri ri rinene kumbe ri bihile, ni miti leyi va tshamaka eka yona, loko yi ri mixaxa kumbe yi ri marhangu;
20  ni leswi tiko ri nga xiswona, loko ri nonile kumbe ri ondzile, loko ri ri ni mirhi kumbe ri nga ri na yona. Mi fanele mi va ni xivindzi naswona mi teka mihandzu yin’wana ya tiko.” Kutani masiku a ku ri masiku ya mihandzu leyi wupfaka ku sungula ya madiriva.
21  Hiloko va tlhandluka va ya kambela tiko ku sukela emananga ya Zini ku ya eRehobo, ku ya laha ku ngheniwaka ha kona eHamati.
22  Loko va tlhandlukele eNegebu, va fika eHebroni. Kutani Ahimani na Sexayi na Talimayi, lava va velekiwaka hi Anaka a va ri kwalaho. Kasi Hebroni a yi akiwe malembe ya nkombo emahlweni ka Sowana wa le Egipta.
23  Loko va fika enkoveni wa Exikoli, va tseme kona xihluke xin’we lexi a xi ri ni xichocho xin’we xa madiriva. Kutani va xi rhwala hi nhonga leyi a yi rhwariwe hi vavanuna vambirhi, ni magrenada ni makuwa.
24  Va thye ndhawu yoleyo va ku i nkova wa Exikoli hikwalaho ka xichocho lexi vana va Israyele va nga xi tsema kwalaho.
25  Eku heteleleni, eku heleni ka masiku ya 40, va vuya eku kambeleni ka tiko.
26  Kutani va famba va ya fika eka Muxe na Aroni ni le ka ntshungu hinkwawo wa vana va Israyele emananga ya Parani, eKadexi. Hiloko va vuya ni rito eka vona, ni le ka ntshungu hinkwawo naswona va va komba mihandzu ya tiko.
27  Kutani va n’wi vikela va ku: “Hi nghene etikweni leri u hi rhumeke eka rona, hakunene ri khuluka ntswamba ni vulombe, naswona mihandzu ya rona hi leyi.
28  Nilokoswiritano, mhaka hileswaku vanhu lava tshamaka etikweni va ni matimba naswona miti leyi tiyisiweke i yikulu ngopfu; naswona vanhu lava velekiweke hi Anaka hi va vonile kona.
29  Vaamaleke va tshama etikweni ra Negebu ni Vaheti ni Vayebusi ni Vaamori va tshama endhawini ya tintshava, ni Vakanana va tshama ekusuhi ni lwandle etlhelweni ra Yordani.”
30  Hiloko Kalebe a ringeta ku miyeta vanhu leswaku va yingisa Muxe, a ya emahlweni a ku: “A hi tlhandlukeni hi ku kongoma naswona hi ta ri teka ri va ra hina, hikuva entiyisweni hi nga ri hlula.”
31  Kambe vavanuna lava a va tlhandluke na yena va ku: “A hi nge swi koti ku tlhandluka hi ya lwa ni vanhu lavaya, hikuva va ni matimba ku hi tlula.”
32  Kutani va hambeta va tisela vana va Israyele xiviko xo biha xa tiko leri va nga ri kambela, va ku: “Tiko leri hi tsemakanyeke eka rona leswaku hi ri kambela, i tiko leri dyaka vaaki va rona; vanhu hinkwavo lava hi va voneke exikarhi ka rona i vanhu lavakulu ngopfu.
33  Kona hi vone Manefilimi, vana va Anaka lava va humaka eka Manefilimi; lerova a hi tivona hi fana ni tinjiya, naswona ematihlweni ya vona a hi vonaka hi ndlela yoleyo.”
14  Kutani ntshungu hinkwawo wu tlakusa marito ya wona, vanhu va hambeta va humesa marito ya vona va rila vusiku byebyo hinkwabyo.
2  Vana va Israyele hinkwavo va sungula ku gungulela Muxe na Aroni, kutani ntshungu hinkwawo wu sungula ku va pfukela, wu ku: “Loko a hi lo fela etikweni ra Egipta kumbe loko a hi lo fela emananga lawa!
3  Ha yini Yehovha a hi tisa etikweni leri leswaku hi ta wa hi banga? Vasati va hina ni vana va hina va ta phangiwa. Xana a swi antswi leswaku hi tlhelela aEgipta?”
4  Va kale va byelana va ku: “A hi hlawuleni murhangeri hi tlhelela aEgipta!”
5  Hiloko Muxe na Aroni va wa hi swikandza emahlweni ka nhlengeletano hinkwayo ya ntshungu wa vana va Israyele.
6  Kutani Yoxuwa n’wana wa Nuni na Kalebe n’wana wa Yefune, lava va nga ya kambela tiko va handzula tinguvu ta vona hi le xikarhi,
7  va byela ntshungu hinkwawo wa vana va Israyele va ku: “Tiko leri hi tsemakanyeke eka rona leswaku hi ya ri kambela i tiko lerinene ngopfu.
8  Loko Yehovha a hi tsakela, kunene u ta hi nghenisa etikweni leri, a hi nyika rona, tiko leri khulukaka ntswamba ni vulombe.
9  Ntsena mi nga xandzukeli Yehovha; naswona mi nga va chavi vanhu va tiko leriya, hikuva i xinkwa xa hina. Xisirhelelo xa vona xi sukile ehenhla ka vona, Yehovha u na hina. Mi nga va chavi.”
10  Hambiswiritano, ntshungu hinkwawo wu kanela ku va khandla hi maribye. Kutani ku vangama ka Yehovha ku humelela eka vana va Israyele hinkwavo entsongeni wa nhlangano.
11  Eku heteleleni Yehovha a byela Muxe a ku: “Xana vanhu lava va ta ndzi khoma hi ndlela leyi nga riki na xichavo ku fikela rini, naswona, xana va ta pfumala ripfumelo eka mina ku fikela rini, eka swikombiso hinkwaswo leswi ndzi swi endleke exikarhi ka vona?
12  Inge ndzi va ba hi ntungu ndzi va hlongola, ndzi ku endla tiko lerikulu ni leri nga ni matimba ku va tlula.”
13  Kambe Muxe a byela Yehovha a ku: “Vaegipta va ta twa leswaku hi matimba ya wena u rhangele vanhu lava va huma exikarhi ka vona.
14  Kutani va ta byela vaaki va tiko leri. Va swi twile leswaku hi wena Yehovha exikarhi ka vanhu lava, loyi u humeleleke u va langutile na vona va ku langutile. Hi wena Yehovha naswona papa ra wena ri yime ehenhla ka vona, u famba emahlweni ka vona u ri epapeni lerikulu ninhlikanhi ni le ndzilweni lowukulu nivusiku.
15  Loko wo dlaya vanhu lava ku fana niloko u dlaya munhu un’we, kunene matiko lama tweke ndhuma ya wena ma ta ku,
16  ‘Hikwalaho ka leswi Yehovha a tsandzekeke ku nghenisa vanhu lava etikweni leri a va hlambanyeleke rona, u va dlaye emananga.’
17  Oho Yehovha, ndza ku kombela sweswi, kurisa matimba ya wena hilaha u vuleke hakona u ku,
18  ‘Yehovha, la hlwelaka ku hlundzuka, la teleke musa wa rirhandzu, la rivalelaka xihoxo ni ku tlula nawu, kambe a nga ka a nga tshiki ku xupula la faneriwaka hi ku xupuriwa, la xupulaka vana hikwalaho ka xihoxo xa vatatana, ehenhla ka xitukulwana xa vunharhu ni le henhla ka xitukulwana xa vumune.’
19  Ndzi kombela u rivalela xihoxo xa vanhu lava hi ku landza vukulu bya musa wa wena wa rirhandzu, ni hilaha u va rivaleleke hakona vanhu lava ku sukela aEgipta ku ta fikela sweswi.”
20  Hiloko Yehovha a ku: “Ndza rivalela hi ku landza rito ra wena.
21  Kutani hi tlhelo lerin’wana, leswi ndzi hanyaka, misava hinkwayo yi ta tatiwa hi ku vangama ka Yehovha.
22  Kambe vanhu hinkwavo lava va voneke ku vangama ka mina ni swikombiso swa mina leswi ndzi swi endleke aEgipta ni le mananga kambe va tshamela ku ndzi ringa ka khume, va nga yingisanga rito ra mina,
23  va nga ka va nga ri voni tiko leri ndzi ri hlambanyeleke vatata wa vona, ina, hinkwavo lava va tirhisanaka na mina hi ndlela leyi nga riki na xichavo, va nga ka va nga ri voni.
24  Loko ku ri nandza wa mina Kalebe, hikwalaho ka leswi moya lowu hambaneke wu veke eka yena naswona a hambeteke a ndzi landzela hilaha ku heleleke, kunene ndzi ta n’wi tisa etikweni leri a yeke eka rona, kutani ri ta va ndzhaka ya vana vakwe.
25  Loko Vaamaleke ni Vakanana va ha tshama erivaleni ra le hansi, n’wina hundzulukani mundzuku mi suka mi ya emananga hi ndlela ya Lwandle ro Tshwuka.”
26  Yehovha a ya emahlweni a byela Muxe na Aroni a ku:
27  “Xana ntshungu lowu wo biha wu ta ya emahlweni wu ndzi gungulela ku fikela rini? Ndzi ku twile ku gungula ka vana va Israyele loku va ndzi gungulelaka ha kona.
28  Va byele u ku, “‘Leswi ndzi hanyaka,” ku vula Yehovha, “ndzi nga ka ndzi nga mi endli hi ndlela leyi mi vuleke ha yona etindleveni ta mina!
29  Mintsumbu ya n’wina yi ta wela emananga lawa, ina, hinkwavo lava tsarisiweke va n’wina, va nhlayo ya n’wina, lava va nga ni malembe ya 20 hi vukhale ku ya ehenhla, n’wina lava va ndzi gunguleleke.
30  Loko ku ri n’wina, mi nga ka mi nga ngheni etikweni leri ndzi tlakuseke voko ra mina ndzi hlambanya leswaku ndzi ta tshama na n’wina, handle ka Kalebe n’wana wa Yefune na Yoxuwa n’wana wa Nuni.
31  “‘“Kutani vana va n’wina lava mi vuleke leswaku va ta phangiwa, kunene na vona ndzi ta va tisa, hakunene lava va ta ri tiva tiko leri n’wina mi ri bakanyeke.
32  Kambe mintsumbu ya n’wina yi ta wela emananga lawa.
33  Vana va n’wina va ta va varisi emananga malembe ya 40, va ta hlamula hikwalaho ka swiendlo swa n’wina swa vumbhisa, kukondza mintsumbu ya n’wina yi hela emananga.
34  Hi ku landza nhlayo ya masiku lawa mi kambeleke tiko ha wona, masiku ya 40, siku rin’we ri yimela lembe rin’we, siku rin’we ri yimela lembe rin’we, mi ta hlamula hikwalaho ka swihoxo swa n’wina malembe ya 40, hikuva mi fanele mi swi tiva leswaku swi vula yini ku hambanisiwa na mina.
35  “‘“Mina Yehovha ndzi vurile, loko ku nga ri swona leswi ndzi nga ta swi endla eka ntshungu lowu wo biha hinkwawo, lowu hlengeletaneke ku lwa na mina: Va ta hela emananga lawa, naswona va ta fela kona.
36  Kutani vavanuna lava Muxe a nga va rhuma leswaku va ya kambela tiko, lava loko va vuya va nga endla leswaku ntshungu hinkwawo wu n’wi gungulela, hi ku tisa xiviko xo biha hi tiko rero,
37  ina, vavanuna lava va tiseke xiviko xo biha malunghana ni tiko rero va ta dlayiwa hi ntungu emahlweni ka Yehovha.
38  Kambe Yoxuwa n’wana wa Nuni na Kalebe n’wana wa Yefune va ta hambeta va hanya eka vavanuna lava a va ye eku kambeleni ka tiko.”’”
39  Loko Muxe a byele vana va Israyele hinkwavo marito lawa, vanhu va sungula ku rila swinene.
40  Ku tlula kwalaho, va pfuke nimpundzu swinene va ringeta ku tlhandlukela ehenhla ka ntshava, va ku: “Hi hina lava, kutani hi boheka ku tlhandlukela endhawini leyi Yehovha a yi vuleke. Hikuva hi dyohile.”
41  Kambe Muxe a ku: “Ha yini mi tlula xileriso xa Yehovha? Phela sweswo a swi nge humeleli.
42  Mi nga tlhandluki, hikuva Yehovha a nga kona exikarhi ka n’wina, leswaku mi nga hluriwi emahlweni ka valala va n’wina.
43  Hikuva Vaamaleke ni Vakanana va le mahlweni ka n’wina; kunene mi ta wa hi banga, hikuva leswi mi tlheleke mi tshika ku landzela Yehovha, Yehovha a nge fambi na n’wina.”
44  Hambiswiritano, va tiye nhlana va tlhandlukela ehenhla ka ntshava, kambe areka ya ntwanano ya Yehovha na Muxe a swi sukanga exikarhi ka nxaxa.
45  Kutani Vaamaleke ni Vakanana lava a va tshama entshaveni yoleyo va rhelela, va sungula ku va dlayetela ni ku va hangalasa ku ya fika eHorma.
29  “‘Kutani hi n’hweti ya vunkombo, hi siku ro sungula ra n’hweti, mi ta khoma ntsombano wo kwetsima. Mi nga tshuki mi endla ntirho wihi ni wihi wo tika. Ri ta va siku ra ku yimbiwa ka mhalamhala eka n’wina.
2  Mi fanele mi nyikela nkunzi yin’we, khuna rin’we ni swinyimpfana swa nkombo swa xinuna, xin’wana ni xin’wana xi ri ni lembe rin’we hi vukhale, swi hanye kahle, swi va gandzelo ro hisiwa ra nun’hwelo lowu phyuphyisaka eka Yehovha;
3  ni gandzelo ra swona ra mavele ra mapa lama silekeke kahle lama tsakamisiweke hi mafurha, ku va mimpimo yinharhu ya vukhume eka nkunzi ni mimpimo yimbirhi ya vukhume eka khuna,
4  ni mpimo wun’we wa vukhume eka xinyimpfana xin’wana ni xin’wana xa swinyimpfana swa nkombo swa xinuna;
5  ni xiphongo xin’we xi va gandzelo ra xidyoho leswaku xi mi kombelela ku rivaleriwa;
6  ku nga hlayiwi gandzelo ro hisiwa ra n’hweti ni n’hweti ni gandzelo ra rona ra mavele ni gandzelo ro hisiwa ra nkarhi hinkwawo ni gandzelo ra rona ra mavele, swin’we ni magandzelo ya swona ya swakunwa, hi ku ya hi endlelo ra swona ra nkarhi ni nkarhi, swi va nun’hwelo lowu phyuphyisaka, gandzelo ra Yehovha leri endliweke hi ndzilo.
7  “‘Kutani hi siku ra vukhume ra yona n’hweti leyi ya vunkombo mi ta khoma ntsombano wo kwetsima, mi fanele mi xanisa mimoya-xiviri ya n’wina. Mi nga tshuki mi endla ntirho wihi ni wihi.
8  Mi fanele mi nyikela nkunzi yin’we, khuna rin’we ni swinyimpfana swa nkombo swa xinuna, xin’wana ni xin’wana xi ri ni lembe rin’we hi vukhale, swi va gandzelo ro hisiwa eka Yehovha, swi va nun’hwelo lowu phyuphyisaka. Swi fanele swi va leswi hanyeke kahle eka n’wina.
9  Ni gandzelo ra swona ra mavele ra mapa lama silekeke kahle lama tsakamisiweke hi mafurha, mimpimo yinharhu ya vukhume eka nkunzi, mimpimo yimbirhi ya vukhume eka khuna rin’we,
10  mpimo wa vukhume eka xinyimpfana xin’wana ni xin’wana xa swinyimpfana swa nkombo swa xinuna;
11  ximbutana xin’we xa gandzelo ra xidyoho, ku nga hlayiwi gandzelo ra xidyoho ra ku kombela ku rivaleriwa ni gandzelo ro hisiwa ra nkarhi hinkwawo ni gandzelo ra rona ra mavele, swin’we ni magandzelo ya swona ya swakunwa.
12  “‘Kutani hi siku ra vu-15 ra n’hweti ya vunkombo mi ta khoma ntsombano wo kwetsima. Mi nga tshuki mi endla ntirho wihi ni wihi wo tika, naswona mi fanele mi tlangela nkhuvo eka Yehovha masiku ya nkombo.
13  Kutani mi fanele mi nyikela tinkunzi letitsongo ta 13, makhuna mambirhi ni swinyimpfana swa 14 swa xinuna, xin’wana ni xin’wana xi ri ni lembe rin’we hi vukhale, swi va gandzelo ro hisiwa, gandzelo leri endliweke hi ndzilo ra nun’hwelo lowu phyuphyisaka eka Yehovha. Swi fanele swi va leswi hanyeke kahle.
14  Ni gandzelo ra swona ra mavele ra mapa lama silekeke kahle lama tsakamisiweke hi mafurha, mimpimo yinharhu ya vukhume eka nkunzi yin’wana ni yin’wana ya tinkunzi ta 13, mimpimo yimbirhi ya vukhume eka khuna rin’wana ni rin’wana ra makhuna mambirhi,
15  ni mpimo wa vukhume eka xinyimpfana xin’wana ni xin’wana xa swinyimpfana swa 14 swa xinuna;
16  ni ximbutana xin’we xi va gandzelo ra xidyoho, ku nga hlayiwi gandzelo ro hisiwa ra nkarhi hinkwawo, gandzelo ra xona ra mavele ni gandzelo ra xona ra swakunwa.
17  “‘Kutani hi siku ra vumbirhi mi nyikela tinkunzi ta 12, makhuna mambirhi ni swinyimpfana swa 14 swa xinuna, xin’wana ni xin’wana xi ri ni lembe rin’we hi vukhale, swi hanye kahle;
18  ni gandzelo ra swona ra mavele ni magandzelo ya swona ya swakunwa eka tinkunzi, makhuna ni swinyimpfana swa xinuna hi nhlayo ya swona, hi ku landza endlelo ra nkarhi ni nkarhi;
19  ni ximbutana xin’we xi va gandzelo ra xidyoho, ku nga hlayiwi gandzelo ro hisiwa ra nkarhi hinkwawo ni gandzelo ra xona ra mavele swin’we ni magandzelo ya swona ya swakunwa.
20  “‘Kutani hi siku ra vunharhu mi nyikela tinkunzi ta 11, makhuna mambirhi ni swinyimpfana swa 14 swa xinuna, xin’wana ni xin’wana xi ri ni lembe rin’we hi vukhale, swi hanye kahle;
21  ni gandzelo ra swona ra mavele ni magandzelo ya swona ya swakunwa eka tinkunzi, makhuna ni swinyimpfana swa xinuna hi nhlayo ya swona, hi ku landza endlelo ra nkarhi ni nkarhi;
22  ni mbuti yin’we yi va gandzelo ra xidyoho, ku nga hlayiwi gandzelo ro hisiwa ra nkarhi hinkwawo ni gandzelo ra yona ra mavele ni gandzelo ra yona ra swakunwa.
23  “‘Kutani hi siku ra vumune mi nyikela tinkunzi ta khume, makhuna mambirhi ni swinyimpfana swa 14 swa xinuna, xin’wana ni xin’wana xi ri ni lembe rin’we hi vukhale, swi hanye kahle;
24  gandzelo ra swona ra mavele ni magandzelo ya swona ya swakunwa eka tinkunzi, eka makhuna ni le ka swinyimpfana swa xinuna hi nhlayo ya swona, hi ku landza endlelo ra nkarhi ni nkarhi;
25  ni ximbutana xin’we xi va gandzelo ra xidyoho, ku nga hlayiwi gandzelo ro hisiwa ra nkarhi hinkwawo, gandzelo ra xona ra mavele ni gandzelo ra xona ra swakunwa.
26  “‘Kutani hi siku ra vuntlhanu mi nyikela tinkunzi ta kaye, makhuna mambirhi ni swinyimpfana swa 14 swa xinuna, xin’wana ni xin’wana xi ri ni lembe rin’we hi vukhale, swi hanye kahle;
27  ni gandzelo ra swona ra mavele ni magandzelo ya swona ya swakunwa eka tinkunzi, eka makhuna ni le ka swinyimpfana swa xinuna hi nhlayo ya swona, hi ku landza endlelo ra nkarhi ni nkarhi;
28  ni mbuti yin’we yi va gandzelo ra xidyoho, ku nga hlayiwi gandzelo ro hisiwa ra nkarhi hinkwawo ni gandzelo ra yona ra mavele ni gandzelo ra yona ra swakunwa.
29  “‘Kutani hi siku ra vutsevu mi nyikela tinkunzi ta nhungu, makhuna mambirhi ni swinyimpfana swa 14 swa xinuna, xin’wana ni xin’wana xi ri ni lembe rin’we hi vukhale, swi hanye kahle;
30  ni gandzelo ra swona ra mavele ni magandzelo ya swona ya swakunwa eka tinkunzi, eka makhuna ni le ka swinyimpfana swa xinuna hi nhlayo ya swona, hi ku landza endlelo ra nkarhi ni nkarhi;
31  ni mbuti yin’we yi va gandzelo ra xidyoho, ku nga hlayiwi gandzelo ro hisiwa ra nkarhi hinkwawo, gandzelo ra yona ra mavele ni magandzelo ya yona ya swakunwa.
32  “‘Kutani hi siku ra vunkombo mi nyikela tinkunzi ta nkombo, makhuna mambirhi ni swinyimpfana swa 14 swa xinuna, xin’wana ni xin’wana xi ri ni lembe rin’we hi vukhale, swi hanye kahle;
33  ni gandzelo ra swona ra mavele ni magandzelo ya swona ya swakunwa eka tinkunzi, eka makhuna ni le ka swinyimpfana swa xinuna hi nhlayo ya swona, hi ku landza endlelo ra nkarhi ni nkarhi eka swona;
34  ni mbuti yin’we yi va gandzelo ra xidyoho, ku nga hlayiwi gandzelo ro hisiwa ra nkarhi hinkwawo, gandzelo ra yona ra mavele ni gandzelo ra yona ra swakunwa.
35  “‘Kutani hi siku ra vunhungu mi ta khoma nhlengeletano yo xiximeka. Mi nga tshuki mi endla ntirho wihi ni wihi wo tika.
36  Mi fanele mi nyikela nkunzi yin’we, khuna rin’we ni swinyimpfana swa nkombo swa xinuna, xin’wana ni xin’wana xi ri ni lembe rin’we hi vukhale, swi hanye kahle, swi va gandzelo ro hisiwa, gandzelo leri endliwaka hi ndzilo ri va nun’hwelo lowu phyuphyisaka eka Yehovha;
37  ni gandzelo ra swona ra mavele ni magandzelo ya swona ya swakunwa eka nkunzi, eka khuna ni le ka swinyimpfana swa xinuna hi nhlayo ya swona, hi ku landza endlelo ra nkarhi ni nkarhi;
38  ni mbuti yin’we yi va gandzelo ra xidyoho, ku nga hlayiwi gandzelo ro hisiwa ra nkarhi hinkwawo ni gandzelo ra yona ra mavele ni gandzelo ra yona ra swakunwa.
39  “‘Leswi mi ta swi nyikela eka Yehovha eminkhubyeni ya n’wina leyi vekiweke, handle ka magandzelo ya n’wina ya xitshembiso lexi hlambanyiweke ni magandzelo ya n’wina ya ku tirhandzela hilaha ku fanaka ni magandzelo ya n’wina yo hisiwa ni magandzelo ya n’wina ya mavele ni magandzelo ya n’wina ya swakunwa ni switlhavelo swa n’wina swa xinakulobye.’”
40  Kutani Muxe a byela vana va Israyele hinkwaswo leswi Yehovha a swi leriseke Muxe.
19  Yehovha a ya emahlweni a byela Muxe na Aroni a ku:
2  “Lexi i xileriso xa nawu lowu Yehovha a wu leriseke, a ku, ‘Byela vana va Israyele leswaku va ku tekela thokazi ro tshwuka leri hanyeke kahle, leri nga riki na xisandzu, leri nga si tshamaka ri rhwexiwa joko.
3  Mi fanele mi ri nyika Eliyazara lowa muprista, yena u ta ri humesela ehandle ka nxaxa, kutani ri fanele ri tlhaviwa emahlweni ka yena.
4  Eliyazara lowa muprista u fanele a teka ngati yin’wana hi rintiho rakwe, a xuva ngati yin’wana ka nkombo hi ku kongoma emahlweni ka ntsonga wa nhlangano.
5  Kutani thokazi ri fanele ri hisiwa a ri langutile. Dzovo ra rona ni nyama ya rona ni ngati ya rona swin’we ni vulongo bya rona, swi ta hisiwa.
6  Kutani muprista u fanele a teka mukedari ni hisopa ni nguvu ya ribungwana, a swi lahlela endzilweni lowu hisaka thokazi.
7  Muprista u fanele a hlantswa tinguvu takwe naswona a hlamba nyama yakwe hi mati, endzhaku ka sweswo a nga nghena enxaxeni; kambe muprista u fanele a va la nyameke ku fika nimadyambu.
8  “‘Loyi a ri hiseke u ta hlantswa tinguvu takwe hi mati naswona u fanele a hlamba nyama yakwe hi mati, u fanele a va la nyameke ku fika nimadyambu.
9  “‘Kutani munhu la tengeke u fanele a hlengeleta nkuma wa thokazi a wu veka endhawini leyi tengeke ehandle ka nxaxa; va fanele va wu nyika ntshungu wa vana va Israyele, wu va nchumu lowu nga ta hlayiseriwa ku tengisa mati. I gandzelo ra xidyoho.
10  Kutani loyi a hlengeletaka nkuma wa thokazi u fanele a hlantswa tinguvu takwe naswona a va la nyameke ku fika nimadyambu. “‘Swi ta va nawu wa hilaha ku nga riki na makumu eka vana va Israyele ni le ka muluveri la luveleke exikarhi ka vona.
11  Munhu un’wana ni un’wana la khumbaka ntsumbu wa moya-xiviri wun’wana ni wun’wana wa munhu, u ta va la nyameke masiku ya nkombo.
12  Munhu yoloye u ta titengisa hi wona hi siku ra vunharhu, kutani hi siku ra vunkombo u ta va la tengeke. Kambe loko a nga titengisi hi siku ra vunharhu, u ta va la nyameke hi siku ra vunkombo.
13  Un’wana ni un’wana la khumbaka ntsumbu, moya-xiviri wa munhu wihi ni wihi loyi a nga tshukaka a fa, ivi a nga titengisi, u nyamise tabernakela ya Yehovha, moya-xiviri wolowo wu fanele wu dlayiwa eIsrayele. Hikuva a nga xuviwanga hi mati ya ku n’wi tengisa, u tshama a ri la nyameke. Ku nyama kakwe ka ha ri ehenhla ka yena.
14  “‘Lowu i nawu loko munhu o tshuka a fela entsongeni: Un’wana ni un’wana la nghenaka entsongeni ni un’wana ni un’wana la nga endzeni ka ntsonga, u ta va la nyameke masiku ya nkombo.
15  Kutani xibya xin’wana ni xin’wana lexi pfulekeke lexi ku nga riki na xipfalo lexi tsimbeleriweke ehenhla ka xona, a xi tenganga.
16  Un’wana ni un’wana la nga khumbaka munhu wo karhi enhoveni la dlayiweke hi banga kumbe ntsumbu kumbe rhambu ra munhu kumbe sirha, u ta va la nyameke masiku ya nkombo.
17  Munhu la nyameke, va fanele va n’wi tekela ntshuri wa laha ku hisiwaka kona gandzelo ra xidyoho, va chela mati lama khulukaka ehenhla ka rona endzeni ka xibya.
18  Munhu la tengeke u fanele a teka hisopa a yi peta ematini kutani a yi xuva ehenhla ka ntsonga ni le ka swibya hinkwaswo ni le ka mimoya-xiviri leyi a yi ri kwalaho, ni le henhla ka loyi a nga khumba rhambu kumbe loyi a dlayiweke kumbe ntsumbu kumbe sirha.
19  Kutani munhu la tengeke u fanele a yi xuva hi siku ra vunharhu ni hi siku ra vunkombo ehenhla ka loyi a nga tengangiki, naswona u fanele a n’wi tengisa hi siku ra vunkombo exidyohweni xakwe; yena u fanele a hlantswa tinguvu takwe naswona a hlamba hi mati, u ta va la tengeke nimadyambu.
20  “‘Kambe munhu la nyameke loyi a nga ta ka a nga titengisi, moya-xiviri wolowo wu fanele wu dlayiwa exikarhi ka nhlengeletano, hikuva wu nyamise vukwetsimelo bya Yehovha. A wu xuviwanga hi mati ya ku tengisa. A wu tenganga.
21  “‘Wu fanele wu va nawu wa hilaha ku nga riki na makumu eka vona, leswaku loyi a xuvaka mati ya ku tengisa u fanele a hlantswa tinguvu takwe, ni loyi a khumbaka mati ya ku tengisa. U ta va a nyamile ku fikela nimadyambu.
22  Kutani xin’wana ni xin’wana lexi munhu la nyameke a nga xi khumbaka xi ta va xi nga tenganga, naswona moya-xiviri lowu wu xi khumbaka wu ta va wu nga tenganga ku fika nimadyambu.’”
24  Loko Balama a vona leswaku a swi ri swinene ematihlweni ya Yehovha ku katekisa Israyele, a nga fambanga ku fana ni minkarhi yin’wana leswaku a ya kuma mihlolo leyi nga riki na nkateko, kambe u kongomise xikandza xakwe emananga.
2  Loko Balama a tlakusa mahlo yakwe a vona Israyele a tshamile hi ku ya hi tinyimba takwe, moya wa Xikwembu wu va ehenhla kakwe.
3  Hikwalaho a vula marito yakwe ya vutlhari a ku: “Marito ya Balama n’wana wa Beyori,Ni marito ya munhu la tiyeke emirini la nga ni tihlo leri nga lemiwangiki,
4  Marito ya loyi a twaka marito ya Xikwembu,Loyi a yaka a ya vona xivono xa Lowa Matimba HinkwawoLoko a wela ehansi mahlo ma pfuriwile:
5  Mintsonga ya wena ya languteka, Wena Yakobe, titabernakela ta wena ta languteka, Wena Israyele!
6  Yi aname mpfhuka wo leha ku fana ni minkova,Ku fana ni mintanga leyi nga etlhelo ka nambu.Ku fana ni timhangani leti Yehovha a ti byaleke,Ku fana ni mikedari leyi nga etlhelo ka mati.
7  Mati ma tshamela ku huma emakhuwaneni mambirhi ya dzovo,Naswona mbewu yakwe yi le kusuhi ni mati yo tala.Hosi yakwe na yona yi ta tlakuka ku tlula Agaga,Mfumo wakwe wu ta tlakusiwa.
8  Xikwembu xi n’wi humesa aEgipta;Matsutsumelo ya nkunzi yo leva i ya yena.U ta herisa matiko, lawa ma n’wi tshikilelaka,U ta phorha marhambu ya wona, naswona u ta ma tshovelela hi miseve yakwe.
9  U nkhinsamile, u etlele kukota nghala,Kukota nghala, i mani a nga n’wi pfuxaka?Lava va ku katekisaka hi lava va katekisiweke,Ni lava va ku rhukanaka hi lava va rhukaniweke.”
10  Hiloko ku hlundzuka ka Balaka ku pfurhela Balama kutani a phokotela mavoko, Balaka a ya emahlweni a byela Balama a ku: “Ndzi ku vitanele ku ta sandza valala va mina, kutani waswivo, u va katekise kanharhu hilaha ku heleleke.
11  Kutani sweswi balekela endhawini ya wena. A ndzi tibyele leswaku ndzi ta ku xixima hakunene, kambe waswivo, Yehovha u ku sivele leswaku u xiximiwa.”
12  Kutani Balama a ku eka Balaka: “Xana a ndzi va byelanga ni varhumiwa lava u va rhumeke eka mina ndzi ku,
13  ‘Hambiloko Balaka a a ta ndzi nyika yindlu yakwe yi tele hi silivhere ni nsuku, a ndzi nge swi koti ku tlula xileriso xa Yehovha lerova ndzi endla nchumu lowunene kumbe wo biha wu huma embilwini ya mina. Xin’wana ni xin’wana lexi Yehovha a nga xi vulaka ndzi ta xi vula’?
14  Kutani sweswi ndzi ya evanhwini va ka hina. Tana ndzi ku tsundzuxa leswi vanhu lava va nga ta ku endla swona endzhaku, emakumu ya masiku.”
15  Hikwalaho a vula marito yakwe ya vutlhari a ku: “Marito ya Balama n’wana wa Beyori,Ni marito ya munhu la tiyeke emirini la nga ni tihlo leri nga lemiwangiki,
16  Marito ya munhu la twaka marito ya Xikwembu,Ni loyi a tivaka vutivi bya La nge Henhla-henhla—U vone xivono xa Lowa Matimba HinkwawoLoko a wela ehansi mahlo ma pfuriwile:
17  Ndzi ta n’wi vona kambe ku nga ri sweswi;Ndzi ta n’wi vona, kambe a nga ri ekusuhi.Entiyisweni nyeleti yi ta huma eka Yakobe,Kunene ni nhonga ya vuhosi yi ta pfuka yi huma eIsrayele.Kunene u ta tshovelela swivandla leswi nga exikarhi ka mahlo ni tindleve enhlokweni ya MowabuNi ripala ra vana hinkwavo va nkitsikitsi wa nyimpi.
18  Kutani Edomu u fanele a va ndzhaka,Ina, Seyiri u fanele a va ndzhaka ya valala vakwe,Loko Israyele a kombisa xivindzi xakwe.
19  Munhu u ta huma eka Yakobe a ya eku hluleni,Kutani u fanele a lovisa un’wana ni un’wana la poneke emutini.”
20  Loko a vona Amaleke, a ya emahlweni ni marito yakwe ya vutlhari, a ku: “Amaleke a a ri wo sungula eka matiko,Kambe makumu yakwe eku heteleleni ma ta va ku lovisiwa kakwe.”
21  Loko a vona Vakena, a ya emahlweni ni marito yakwe ya vutlhari a ku: “Ndhawu ya wena leyi u tshamaka eka yona yi tshame nkarhi wo leha, naswona u tshame eribyeni.
22  Kambe ku ni munhu la nga ta hisa Kayina.Xana Asiriya u ta ku endla khumbi ku fikela rini?”
23  Kutani a ya emahlweni ni marito yakwe ya vutlhari a ku:“Khombo! Xana i mani la nga ta pona loko Xikwembu xi ri tisa?
24  Ku ta va ni swikepe swi huma evugima-lwandle bya Kitimi,Entiyisweni swi ta xanisa Asiriya,Kunene swi ta xanisa Ebere.Kambe na yena u ta hetelelela a lova.”
25  Endzhaku ka sweswo Balama a suka a yima a tlhelela endhawini yakwe. Kutani Balaka na yena a famba.
5  Yehovha a ya emahlweni a vulavula na Muxe a ku:
2  “Lerisa vana va Israyele leswaku va n’wi humesela ehandle ka nxaxa munhu un’wana ni un’wana la vabyaka hi nhlokonho ni un’wana ni un’wana la nga ni ndzhundzhwana ni un’wana ni un’wana la nyameke hikwalaho ka moya-xiviri lowu feke.
3  Mi ta va humesela ehandle ku nga khathariseki leswaku i waxinuna kumbe i waxisati. Mi ta va humesela ehandle ka nxaxa leswaku va nga thyakisi mixaxa ya lava ndzi tshamaka exikarhi ka vona.”
4  Kutani vana va Israyele va endla tano, va va humesela ehandle ka nxaxa. Vana va Israyele va endla hilaha Yehovha a byeleke Muxe hakona.
5  Yehovha a ya emahlweni a vulavula na Muxe a ku:
6  “Byela vana va Israyele u ku, ‘Loko wanuna kumbe wansati, vo tshuka va endla xihi ni xihi xa swidyoho leswi endliwaka hi vanhu, va endla hi ku pfumala ku tshembeka eka Yehovha, moya-xiviri wolowo wu ni nandzu.
7  Kutani va fanele va phofula xidyoho xa vona lexi va xi endleke, yena u fanele a tlherisa ntsengo wa ndziho wa nandzu wakwe wu helerile, naswona a wu engetela hi vuntlhanu bya wona, u fanele a wu nyika loyi a n’wi endleleke xihoxo.
8  Kambe loko loyi a n’wi endleleke xihoxo a nga ri na xaka leri ku nga tlheriseriwaka ntsengo wa ndziho wa nandzu eka rona, ntsengo wa ndziho wa nandzu lowu tlheriseriwaka eka Yehovha i wa muprista, handle ka khuna ra ku kombela ku rivaleriwa leri a nga ta n’wi kombelela ku rivaleriwa ha rona.
9  “‘Kutani munyikelo hinkwawo wa swilo hinkwaswo swo kwetsima swa vana va Israyele, leswi va nga ta swi nyikela eka muprista swi ta va swa yena.
10  Swilo swo kwetsima swa un’wana ni un’wana swi ta tshama swi ri swakwe. Xin’wana ni xin’wana lexi mi nga xi nyikaka muprista xi ta va xa yena.’”
11  Yehovha a ya emahlweni a vulavula na Muxe a ku:
12  “Byela vana va Israyele, u ku eka vona, ‘Loko nsati wa wanuna wihi ni wihi a hambuka hi ku va a n’wi endle xo karhi hi ku pfumala ku tshembeka,
13  kunene wanuna un’wana a etlela na yena ivi ku huma mbewu ya vununa, swi fihliwile ematihlweni ya nuna wakwe naswona swi tshama swi nga tiviwi, kutani yena a tinyamisa kambe ku nga ri na mbhoni leyi n’wi kanetaka, naswona a nga khomiwanga;
14  kutani nuna wakwe a va ni moya wa vukwele, yena a sola ku tshembeka ka nsati wakwe, naswona entiyisweni yena a tinyamisile, kumbe a va ni moya wa vukwele, a sola ku tshembeka ka nsati wakwe, kambe entiyisweni yena a nga tinyamisanga;
15  wanuna u fanele a tisa nsati wakwe eka muprista naswona a tisa gandzelo ra yena swin’we na yena, vukhume bya mpimo wa efa wa mapa ya maxalana. A nga tshuki a chela mafurha ehenhla ka swona kumbe a veka murhi wa risuna ehenhla ka swona, hikuva i gandzelo ra mavele ra vukwele, i gandzelo ra mavele ra xitsundzuxo leri tsundzuxaka munhu xihoxo.
16  “‘Kutani muprista u fanele a n’wi tisa emahlweni a n’wi yimisa emahlweni ka Yehovha.
17  Muprista u fanele a ka mati yo kwetsima hi xibya xa vumba, kutani muprista u ta teka ritshuri rin’wana leri tshukaka ri va kona ehansi etabernakeleni, a ri chela ematini.
18  Kutani muprista u fanele a yimisa wansati emahlweni ka Yehovha, a ntshunxa misisi ya nhloko ya wansati, a veka gandzelo ra mavele ra xitsundzuxo eswandleni swakwe, hileswaku gandzelo ra mavele leri nga ra vukwele, evokweni ra muprista ku ta va ni mati yo bava lama tisaka ndzhukano.
19  “‘Kutani muprista u fanele a n’wi hlambanyisa, u ta byela wansati a ku: “Loko ku nga ri na wanuna la etleleke na wena, naswona loko u nga hambukelanga eka thyaka rihi ni rihi enkarhini lowu a wu ri ehansi ka nuna wa wena, u nga tshuki u weriwa hi khombo ra mati lawa yo bava lama tisaka ndzhukano.
20  Kambe loko wena u hambukile enkarhini lowu a wu ri ehansi ka nuna wa wena, u tinyamisile naswona wanuna un’wana a nghenise mbewu yakwe ya vununa eka wena, handle ka nuna wa wena,—”
21  Kutani muprista u fanele a hlambanyisa wansati hi xihlambanyo lexi rhukanaka, muprista u ta byela wansati a ku: “Onge Yehovha a nga endla leswaku u rhukaniwa ni ku va xihlambanyo exikarhi ka vanhu va ka n’wina hi ku va Yehovha a pfumelela leswaku masenge ya wena ma onhaka nileswaku khwiri ra wena ri pfimba.
22  Kutani mati lama tisaka ndzhukano ma fanele ma nghena emarhumbyini ya wena ma endla leswaku khwiri ra wena ri pfimba ni leswaku masenge ya wena ma onhaka.” Eka leswi, wansati u fanele a ku: “Amen! Amen!”
23  “‘Muprista u fanele a tsala ndzhukano lowu ebukwini naswona u fanele a wu sulela ematini yo bava.
24  Kutani u fanele a endla leswaku wansati a nwa mati yo bava lama tisaka ndzhukano, mati lama tisaka ndzukano ma ta nghena endzeni ka yena ma ri nchumu lowu bavaka.
25  Muprista u fanele a teka gandzelo ra mavele ri va ra vukwele evokweni ra wansati a ndziwita gandzelo ra mavele emahlweni ka Yehovha, kutani a ri tisa ekusuhi ni alitari.
26  Muprista u fanele a khoma rin’wana ra gandzelo ra mavele ri va xitsundzuxo xa rona, ivi a ri mbulukisa ealitarini, kutani endzhaku ka sweswo u ta endla leswaku wansati a nwa mati wolawo.
27  Loko a n’wi endle leswaku a nwa mati wolawo, kutaku loko a tinyamisile hi ku va a endle hi ku pfumala ku tshembeka eka nuna wakwe, mati lama tisaka ndzhukano ma ta nghena endzeni ka yena ma ri nchumu lowu bavaka, kutani khwiri ra yena ri ta pfimba, naswona masenge ya yena ma ta onhaka, wansati u ta va ndzhukano eka varikwavo.
28  Hambiswiritano, loko wansati a nga tinyamisanga kambe a basile, u ta pona ku xupuriwa koloko; u fanele a tikisiwa hi mbewu ya vununa.
29  “‘Lowu i nawu wa vukwele, laha wansati a nga hambukaka enkarhini lowu a nga ehansi ka nuna wakwe, kutani a tinyamisa,
30  kumbe malunghana ni wanuna loyi a nga vaka ni moya wa vukwele, ivi a ehleketelela nsati wakwe leswaku a nga tshembekanga; u fanele a yimisa nsati loyi emahlweni ka Yehovha, kutani muprista u fanela a hetisisa nawu lowu hinkwawo eka yena.
31  Kutani wanuna u ta pfumala nandzu, kambe wansati yoloye u ta hlamula hikwalaho ka xihoxo xakwe.’”
36  Kutani varhangeri va vatata va mindyangu ya vana va Giliyadi n’wana wa Makiri, n’wana wa Manase wa mindyangu ya vana va Yosefa, va tshinela ku ta vulavula emahlweni ka Muxe ni tindhuna, varhangeri va vatata wa vana va Israyele,
2  va ku: “Yehovha u lerise hosi yanga leswaku yi nyika tiko ri va ndzhaka hi vuhlolotwana eka vana va Israyele; kutani hosi yanga yi lerisiwe hi Yehovha leswaku yi nyika ndzhaka ya Selofehada makwerhu eka vana vakwe va vanhwanyana.
3  Loko swo endleka leswaku vana vahi ni vahi va tinyimba ta vana va Israyele va va teka va va vasati eka vona, ndzhaka ya vasati lava yi fanele yi susiwa endzhakeni ya vatatana, naswona yi ta engeteriwa endzhakeni ya nyimba leyi va nga ta va va yona, lerova yi ta susiwa evuhlolotwaneni bya ndzhaka ya hina.
4  Kutani loko Yubili yi va kona eka vana va Israyele, ndzhaka ya vavasati lava yi fanele yi engeteriwa endzhakeni ya nyimba leyi va yaka eka yona; lerova ndzhaka ya vona yi ta susiwa endzhakeni ya nyimba ya vatatana.”
5  Kutani Muxe a lerisa vana va Israyele hi ku lerisa ka Yehovha a ku: “Nyimba ya vana va Yosefa yi vulavula kahle.
6  Leri i rito leri Yehovha a ri leriseke hikwalaho ka vana va vanhwanyana va Selofehada a ku, ‘Va nga ha va vasati eka lava swi vaka swinene ematihlweni ya vona. Ntsena va fanele va va vasati endyangwini wa nyimba ya vatata wa vona.
7  A ku na ndzhaka ya vana va Israyele leyi nga ta rhendzeleka yi suka eka nyimba yin’wana yi ya eka nyimba yin’wana, hikuva n’wana un’wana ni un’wana wa Israyele u fanele a namarhela ndzhaka ya nyimba ya vatata wakwe.
8  Nhwana un’wana ni un’wana la kumaka rifuwo ra ndzhaka etinyimbeni ta vana va Israyele, u fanele a va nsati wa ndyangu wun’wana wa nyimba ya tata wakwe, ku endlela leswaku n’wana un’wana ni un’wana wa Israyele a kuma rifuwo ra ndzhaka ya vatata wakwe.
9  Ku nga tshuki ku va ni ndzhaka leyi rhendzelekaka yi suka eka nyimba yin’wana yi ya eka nyimba yin’wana, hikuva nyimba yin’wana ni yin’wana ya vana va Israyele yi fanele yi namarhela endzhakeni ya yona.’”
10  Vana va vanhwanyana va Selofehada va endle hilaha Yehovha a leriseke Muxe hakona.
11  Hikwalaho Mahela, Tirisa, Hogila, Milka na Nowa, vana va vanhwanyana va Selofehada va va vasati va vana va makwavo wa vatata wa vona.
12  Va ve vasati emindyangwini ya vana va Manase n’wana wa Yosefa, leswaku ndzhaka ya vona yi hambeta yi ri ni nyimba ya ndyangu wa tata wa vona.
13  Leswi i swileriso ni swiboho swa vuavanyisi leswi Yehovha a swi leriseke vana va Israyele ha Muxe etimbaleni ta le kwandzasini ra Mowabu ekusuhi na Yordani eYeriko.
15  Yehovha a ya emahlweni a byela Muxe a ku:
2  “Byela vana va Israyele u ku eka vona, ‘Loko mi hetelela mi fika etikweni leri mi nga ta tshama eka rona, leri ndzi mi nyikaka rona,
3  mi fanele mi endla gandzelo ra Yehovha leri endliweke hi ndzilo, gandzelo ro hisiwa kumbe xitlhavelo xa ku endla xitshembiso lexi hlambanyiweke xo hlawuleka kumbe xa ku tirhandzela kumbe mi ri endla hi nkarhi wa minkhuvo ya n’wina leyi vekiweke, leswaku mi endlela Yehovha nun’hwelo lowu phyuphyisaka, wu huma entlhambini wa tihomu kumbe entlhambini wa tinyimpfu;
4  loyi a nyikelaka gandzelo rakwe u fanele a tlhela a nyikela eka Yehovha gandzelo ra mavele ya mapa lama silekeke kahle, ku ri vukhume bya mpimo wa efa, ma tsakamisiwe hi vumune bya mpimo wa hini ya mafurha.
5  U fanele u endla vhinyo yi va gandzelo ra swakunwa, vumune bya mpimo wa hini swin’we ni gandzelo ro hisiwa kumbe ri va ra xitlhavelo xin’wana ni xin’wana xa xinyimpfana xa xinuna.
6  Kumbe eka khuna u ta endla gandzelo ra mavele ra mimpimo yimbirhi ya vukhume bya mapa lama silekeke kahle, ma tsakamisiwe hi vunharhu bya mpimo wa hini ya mafurha.
7  Kutani u ta nyikela vhinyo yi va gandzelo ra swakunwa, vunharhu bya mpimo wa hini, yi va nun’hwelo lowu phyuphyisaka eka Yehovha.
8  “‘Kambe loko wo tshuka u nyikela nkunzi yi huma entlhambini wa tihomu leswaku yi va gandzelo ro hisiwa kumbe yi va xitlhavelo xa xitshembiso lexi hlambanyiweke xo hlawuleka kumbe xitlhavelo xa xinakulobye eka Yehovha,
9  munhu u fanele a tlhela a nyikela gandzelo ra mavele ra mimpimo yinharhu ya vukhume bya mapa lama silekeke kahle, lama tsakamisiweke hi hafu ya mpimo wa hini ya mafurha, swin’we ni nkunzi leyi humaka entlhambini wa tihomu.
10  Kutani u fanele u nyikela vhinyo yi va gandzelo ra swakunwa, hafu ya mpimo wa hini yi va gandzelo leri endliweke hi ndzilo, ri va nun’hwelo lowu phyuphyisaka eka Yehovha.
11  Hi yona ndlela leyi ku faneleke ku endliwa ha yona eka nkunzi yin’wana ni yin’wana kumbe eka khuna rin’wana ni rin’wana kumbe eka nhloko yin’we ya swinyimpfana swa xinuna kumbe eka timbuti.
12  Nhlayo yihi ni yihi leyi mi nga yi nyikelaka, hi yona ndlela leyi mi nga ta endla ha yona eka xin’wana ni xin’wana hi ku ya hi nhlayo ya swona.
13  Munhu un’wana ni un’wana la tumbulukeke kwalaho u ta nyikela leswi hi ndlela leyi, loko a nyikela gandzelo leri endliweke hi ndzilo, ri va nun’hwelo lowu phyuphyisaka eka Yehovha.
14  “‘Loko ko tshuka ku va ni muluveri la luveleke eka n’wina kumbe loyi a nga exikarhi ka n’wina eka switukulwana swa n’wina, naswona a fanele a endla gandzelo leri endliweke hi ndzilo, ri va nun’hwelo lowu phyuphyisaka eka Yehovha, hilaha na n’wina mi endlaka hakona, u ta endla tano.
15  N’wina lava mi nga va nhlengeletano ni muluveri la luveleke eka n’wina mi ta va ni nawu wun’we. Wu ta va nawu wa hilaha ku nga riki na makumu eswitukulwaneni swa n’wina. Muluveri u ta fana na n’wina emahlweni ka Yehovha.
16  Ku ta va ni nawu wun’we ni xiboho xin’we xa vuavanyisi eka n’wina ni muluveri la luveleke eka n’wina.’”
17  Yehovha a ya emahlweni a byela Muxe a ku:
18  “Byela vana va Israyele u ku eka vona, ‘Loko mi nghena etikweni leri ndzi mi tisaka eka rona,
19  kutaku loko mi dya xinkwa xin’wana ni xin’wana xa tiko, mi fanele mi nyikela munyikelo eka Yehovha.
20  Mi ta nyikela munyikelo wa swirhangana swa swakudya swa n’wina leswi nga silekangiki hi ku helela swo kota swinkwa leswi vumbekeke ku fana ni swingwavila. Mi ta swi nyikela hi ndlela leyi fanaka ni munyikelo wa le xivuyeni.
21  Swin’wana swa swirhangana swa swakudya swa n’wina leswi nga silekangiki kahle mi ta swi nyikela swi va munyikelo eka Yehovha eswitukulwaneni swa n’wina hinkwaswo.
22  “‘Kutani loko mo tshuka mi endla xihoxo, mi nga swi endli swileriso leswi hinkwaswo, leswi Yehovha a swi byeleke Muxe,
23  hinkwaswo leswi Yehovha a mi leriseke swona ha Muxe ku sukela siku leri Yehovha a leriseke ha rona eka switukulwana swa n’wina ku ya emahlweni,
24  kutaku loko swi endliwe hi xihoxo ekule ni mahlo ya ntshungu, ntshungu hinkwawo wu fanele wu nyikela nkunzi yin’we leyitsongo yi va gandzelo ro hisiwa, yi va nun’hwelo lowu phyuphyisaka eka Yehovha ni gandzelo ra yona ra mavele ni gandzelo ra yona ra swakunwa, hi ku ya hi endlelo ra nkarhi ni nkarhi ni ximbutana xin’we xi va gandzelo ra xidyoho.
25  Muprista u fanele a kombela leswaku ntshungu hinkwawo wa vana va Israyele wu rivaleriwa, kutani wu ta rivaleriwa; hikuva a ku ri xihoxo naswona vona va tise gandzelo ra Yehovha leri endliweke hi ndzilo, ri ri gandzelo ra vona ni gandzelo ra xidyoho emahlweni ka Yehovha hikwalaho ka xihoxo xa vona.
26  Kutani ntshungu hinkwawo wa vana va Israyele wu fanele wu rivaleriwa ni muluveri la luveleke exikarhi ka vona, hikuva a ku ri hikwalaho ka xihoxo xa vanhu hinkwavo.
27  “‘Kutani loko moya-xiviri wo tshuka wu endla xihoxo wu dyoha, wu fanele wu nyikela mbuti leyi nga elembeni ra yona ro sungula yi va gandzelo ra xidyoho.
28  Muprista u fanele a wu kombelela ku rivaleriwa moya-xiviri lowu wu endleke xihoxo wu dyoha hi ku dyoha ku nga ri ha vomu emahlweni ka Yehovha, lerova wu kombeleriwa ku rivaleriwa, kutani wu fanele wu rivaleriwa.
29  Loko ku ri munhu la tumbulukeke kwalaho exikarhi ka vana va Israyele ni muluveri la luveleke exikarhi ka vona, ku ta va ni nawu wun’we eka n’wina malunghana ni ku endliwa ka xo karhi ku nga ri ha vomu.
30  “‘Kambe moya-xiviri lowu endlaka nchumu wo karhi hi vomu, ku nga khathariseki leswaku i munhu la tumbulukeke kwalaho kumbe i muluveri, wona wu vula swo biha hi Yehovha, moya-xiviri wolowo wu fanele wu dlayiwa eka varikwavo.
31  Hikuva i rito ra Yehovha leri wu ri languteleke ehansi naswona wu tlule xileriso xakwe, moya-xiviri wolowo wu fanele wu dlayiwa hakunene. Xihoxo xa wona xi le henhla ka wona.’”
32  Loko vana va Israyele va ha ri emananga, va tshame va kuma munhu la rhotelaka tihunyi hi siku ra savata.
33  Hiloko lava va n’wi kumeke a rhotela tihunyi va n’wi tisa eka Muxe na Aroni ni ntshungu hinkwawo.
34  Kutani va n’wi nghenisa ekhotsweni hikuva leswi a a fanele a endliwa swona a swi nga hlamuseriwanga khwatsi.
35  Hi ku famba ka nkarhi Yehovha a byela Muxe a ku: “Munhu yoloye u fanele a dlayiwa hakunene, ntshungu hinkwawo wu fanele wu n’wi khandla hi maribye ehandle ka nxaxa.”
36  Kutani ntshungu hinkwawo wu n’wi humesela ehandle ka nxaxa, wu n’wi khandla hi maribye kukondza a fa, hilaha Yehovha a leriseke Muxe hakona.
37  Yehovha a ya emahlweni a byela Muxe a ku:
38  “Byela vana va Israyele leswaku va tiendlela madziva emakumu ka tinguvu ta vona eswitukulwaneni swa vona, va fanele va veka ngoti ya wasi emakumu ka dziva,
39  ‘Ma ta va madziva ya n’wina, mi ta ma vona ivi mi tsundzuka swileriso hinkwaswo swa Yehovha, kutani mi swi endla, mi nga tshuki mi famba hi ku landzela timbilu ta n’wina ni mahlo ya n’wina, leswi mi swi landzelaka hi rimbewu leri nga amukelekiki.
40  Hi xikongomelo xa leswaku mi tsundzuka kunene mi endla swileriso swa mina hinkwaswo, hakunene mi va lava kwetsimaka eka Xikwembu xa n’wina.
41  Hi mina Yehovha Xikwembu xa n’wina la mi humeseke etikweni ra Egipta leswaku ndzi tikombisa ndzi ri Xikwembu xa n’wina. Hi mina Yehovha Xikwembu xa n’wina.’”
20  Kutani vana va Israyele, ntshungu hinkwawo, va fika emananga ya Zini hi n’hweti yo sungula, naswona vanhu va tshama eKadexi. Meriyamu u fele kwalaho naswona u lahliwe kwalaho.
2  Ntshungu a wu nga ri na mati kutani wu hlengeletana ku pfukela Muxe na Aroni.
3  Vanhu va holovela Muxe va ku: “Loko a hi lo fa swin’we ni vamakwerhu loko va fa emahlweni ka Yehovha!
4  Ha yini n’wina mi tise nhlengeletano ya Yehovha emananga lawa leswaku hina ni swifuwo swa hina swa ndzhwalo hi ta fela kona?
5  Ha yini mi hi rhangele hi huma aEgipta leswaku mi hi tisa endhawini leyi yo biha? I ndhawu leyi pfumalaka timbewu ni makuwa ni mirhi ya vhinya ni magrenada, naswona a ku na mati yo nwa.”
6  Hiloko Muxe na Aroni va ta va huma emahlweni ka nhlengeletano va ya enyangweni ya ntsonga wa nhlangano, va wa ehansi hi swikandza swa vona, kutani ku vangama ka Yehovha ku sungula ku humelela eka vona.
7  Hiloko Yehovha a byela Muxe a ku:
8  “Teka nhonga kutani u vitana ntshungu, wena na Aroni makwenu, mi fanele mi vulavula ni ribye ematihlweni ya vona leswaku kunene ri humesa mati ya rona; mi ta va humesela mati ma huma eribyeni ivi mi nyika ntshungu ni swifuwo swa vona swa ndzhwalo, va nwa.”
9  Kutani Muxe a teka nhonga emahlweni ka Yehovha hilaha a n’wi leriseke hakona.
10  Endzhaku ka sweswo Muxe na Aroni va vitana nhlengeletano emahlweni ka ribye, kutani yena a va byela a ku: “Twanani, sweswi, n’wina vaxandzuki! Xana hi ta mi humesela mati eribyeni leri?”
11  Hiloko Muxe a tlakusa voko a ba ribye kambirhi hi nhonga yakwe; kutani mati yo tala ma sungula ku huma, ntshungu ni swifuwo swa yona swa ndzhwalo va sungula ku nwa.
12  Endzhaku Yehovha a byela Muxe na Aroni a ku: “Hikwalaho ka leswi mi nga pfumelangiki eka mina leswaku mi ndzi hlawulekisa ematihlweni ya vana va Israyele, hikokwalaho a mi nge yi nghenisi nhlengeletano leyi etikweni leri kunene ndzi nga ta ri nyika yona.”
13  Lawa i mati ya Meriba, hikuva vana va Israyele va holovele Yehovha, lerova a hlawulekisiwa exikarhi ka vona.
14  Endzhaku ka sweswo Muxe a rhuma varhumiwa va suka eKadexi va ya eka hosi ya Edomu, va ku: “Makwenu Israyele u te, ‘Wena u tiva ku nonon’hweriwa hinkwako loku ku hi fikeleke.
15  Kutani vatata wa hina va rhelela aEgipta, hina hi hambeta hi tshama aEgipta masiku yo tala; Vaegipta va sungula ku hi vavisa, hina ni vatata wa hina.
16  Eku heteleleni hi huwelele eka Yehovha kutani u twe rito ra hina naswona a rhuma ntsumi yi hi humesa aEgipta; sweswi hi le Kadexi, muti lowu nga emakumu ka ndhawu ya wena.
17  Hi kombela u hi pfumelela hi hundza etikweni ra wena. A hi nge hundzi exikarhi ka nsimu kumbe ensin’wini ya vhinya, naswona a hi nge nwi mati ya xihlovo. Hi ta famba egondzweni ra hosi. A hi nge hambukeli etlhelweni ra xinene kumbe ra ximatsi, kukondza hi hundza endhawini ya wena.’”
18  Kambe, Edomu a ku eka yena: “U nga tshuki u hundza hi le ka mina, u chava leswaku ndzi nga huma ni banga ndzi ta hlangana na wena.”
19  Hiloko vana va Israyele va ku eka yena: “Hi ta tlhandluka hi gondzo lerikulu; loko mina ni swifuwo swa mina ho nwa mati ya wena, kunene ndzi ta ku nyika leswi ringaneke wona. A ndzi lavi nchumu lowu engetelekeke handle ka leswaku ndzi tsemakanya ndzi famba hi milenge.”
20  Hambiswiritano, a ku: “U nga tshuki u tsemakanya.” Hiloko Edomu a huma a ta hlangana na yena a ri ni vanhu vo tala swinene ni hi voko ra matimba.
21  Hikwalaho Edomu a ala ku pfumelela Israyele leswaku a hundza endhawini yakwe. Kutani Israyele a n’wi fularhela.
22  Hiloko vana va Israyele, ntshungu hinkwawo, va suka eKadexi va ya fika eNtshaveni ya Hore.
23  Kutani Yehovha a byela Muxe na Aroni eNtshaveni ya Hore endzilakaneni wa tiko ra Edomu a ku:
24  “Aroni u ta lahliwa eka varikwavo, hikuva a nge ngheni etikweni leri kunene ndzi nga ta ri nyika vana va Israyele, hikwalaho ka leswi n’wina mi xandzukeleke xileriso xa mina malunghana ni mati ya Meriba.
25  Teka Aroni na Eliyazara n’wana wakwe u va tisa eNtshaveni ya Hore.
26  U hluvurisa Aroni tinguvu takwe, u ta ti ambexa Eliyazara n’wana wakwe; kutani Aroni u ta vekiwa, a fela kona.”
27  Hiloko Muxe a endla hilaha Yehovha a leriseke hakona; kutani va khandziya Ntshava ya Hore ematihlweni ya ntshungu hinkwawo.
28  Kutani Muxe a hluvula Aroni tinguvu takwe, a ti ambexa Eliyazara n’wana wakwe loyi a a ri na vona, endzhaku ka sweswo Aroni a fela kwalaho ehenhla ka ntshava. Hiloko Muxe na Eliyazara va rhelela va suka entshaveni.
29  Kutani ntshungu hinkwawo wu swi vona leswaku Aroni u timekile, hiloko yindlu hinkwayo ya Israyele yi hambeta yi rila Aroni masiku ya 30.
1  Yehovha a ya emahlweni a byela Muxe emananga ya Sinayi, entsongeni wa nhlangano, hi siku ro sungula ra n’hweti ya vumbirhi, elembeni ra vumbirhi ra ku huma ka vona etikweni ra Egipta, a ku:
2  “Hlayani ntsengo wa ntshungu hinkwawo wa vana va Israyele hi ku ya hi mindyangu ya vona, hi ku ya hi yindlu ya vatata wa vona, hi nhlayo ya mavito, vaxinuna hinkwavo, nhloko yin’wana ni yin’wana ya vona,
3  ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini eIsrayele. Mi ta va tsarisa hi ku ya hi mavuthu ya vona, wena na Aroni.
4  “Vavanuna van’wana va ta va va ri na n’wina, wanuna un’we a yimela nyimba yin’we; un’wana ni un’wana i murhangeri wa yindlu ya vatata wakwe.
5  Lawa i mavito ya vavanuna lava va nga ta va va ri na n’wina: Eka Ruveni, Elizuri n’wana wa Xidewuru;
6  eka Simiyoni, Xelumiyele n’wana wa Zurixadayi;
7  eka Yuda, Nasoni n’wana wa Aminadaba;
8  eka Isakara, Nethanele n’wana wa Suwara;
9  eka Zebuloni, Eliyabu n’wana wa Heloni;
10  eka vana va Yosefa: eka Efrayimi, Elixama n’wana wa Amihudi; eka Manase, Gamaliyele n’wana wa Pedasuru;
11  eka Benjamini, Abidana n’wana wa Gideyoni;
12  eka Dani, Ahiyezere n’wana wa Amixadayi;
13  eka Axere, Pagiyele n’wana wa Okirani;
14  eka Gadi, Eliyasafa n’wana wa Duwele;
15  eka Neftali, Ahira n’wana wa Enana.
16  Lava hi lava va vitaniweke va ntshungu, tindhuna ta tinyimba ta vatata wa vona. I varhangeri va vanhu van’wana ni van’wana va magidi va Israyele.”
17  Hiloko Muxe na Aroni va teka vavanuna lava va hlawuriweke hi mavito.
18  Kutani va hlengeleta ntshungu hinkwawo hi siku ro sungula ra n’hweti ya vumbirhi, leswaku ku ta tiveka tinyimba ta vona hi ku ya hi mindyangu ya vona endlwini ya vatata wa vona, hi nhlayo ya mavito, ku sukela emalembeni ya 20 hi vukhale ku ya ehenhla, nhloko yin’wana ni yin’wana ya vona,
19  hilaha Yehovha a leriseke Muxe hakona; hiloko a va tsarisa emananga ya Sinayi.
20  Kutani vana va Ruveni mativula ya Israyele, ku velekiwa ka vona hi ku ya hi mindyangu ya vona endlwini ya vatata wa vona, ku endliwa hi ku landza nhlayo ya mavito, murhangeri un’wana ni un’wana wa vona, vaxinuna hinkwavo ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini,
21  lava va tsarisiweke va nyimba ya Ruveni, a va ri 46 500.
22  Eka vana va Simiyoni, ku velekiwa ka vona hi ku ya hi mindyangu ya vona endlwini ya vatata wa vona, lava va tsarisiweke vakwe hi nhlayo ya mavito, murhangeri un’wana ni un’wana wa vona, vaxinuna hinkwavo ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini,
23  lava va tsarisiweke va nyimba ya Simiyoni, a va ri 59 300.
24  Eka vana va Gadi, ku velekiwa ka vona hi ku ya hi mindyangu ya vona endlwini ya vatata wa vona hi nhlayo ya mavito, ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini,
25  lava va tsarisiweke va nyimba ya Gadi, a va ri 45 650.
26  Eka vana va Yuda, ku velekiwa ka vona hi ku ya hi mindyangu ya vona endlwini ya vatata wa vona hi nhlayo ya mavito, ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini,
27  lava va tsarisiweke va nyimba ya Yuda, a va ri 74 600.
28  Eka vana va Isakara, ku velekiwa ka vona hi ku ya hi mindyangu ya vona endlwini ya vatata wa vona hi nhlayo ya mavito, ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini,
29  lava va tsarisiweke va nyimba ya Isakara, a va ri 54 400.
30  Eka vana va Zebuloni, ku velekiwa ka vona hi ku ya hi mindyangu ya vona endlwini ya vatata wa vona hi nhlayo ya mavito, ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini,
31  lava va tsarisiweke va nyimba ya Zebuloni, a va ri 57 400.
32  Eka vana va Yosefa: vana va Efrayimi, ku velekiwa ka vona hi ku ya hi mindyangu ya vona endlwini ya vatata wa vona hi nhlayo ya mavito, ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini,
33  lava va tsarisiweke va nyimba ya Efrayimi, a va ri 40 500.
34  Eka vana va Manase, ku velekiwa ka vona hi ku ya hi mindyangu ya vona endlwini ya vatata wa vona hi nhlayo ya mavito, ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini,
35  lava va tsarisiweke va nyimba ya Manase, a va ri 32 200.
36  Eka vana va Benjamini, ku velekiwa ka vona hi ku ya hi mindyangu ya vona endlwini ya vatata wa vona hi nhlayo ya mavito, ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini,
37  lava va tsarisiweke va nyimba ya Benjamini, a va ri 35 400.
38  Eka vana va Dani, ku velekiwa ka vona hi ku ya hi mindyangu ya vona endlwini ya vatata wa vona hi nhlayo ya mavito, ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini,
39  lava va tsarisiweke va nyimba ya Dani, a va ri 62 700.
40  Eka vana va Axere, ku velekiwa ka vona hi ku ya hi mindyangu ya vona endlwini ya vatata wa vona hi nhlayo ya mavito, ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini,
41  lava va tsarisiweke va nyimba ya Axere, a va ri 41 500.
42  Eka vana va Neftali, ku velekiwa ka vona hi ku ya hi mindyangu ya vona endlwini ya vatata wa vona hi nhlayo ya mavito, ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini,
43  lava va tsarisiweke va nyimba ya Neftali, a va ri 53 400.
44  Lava hi vona va tsarisiweke, lava Muxe a va tsariseke a ri na Aroni ni tindhuna ta Israyele, vavanuna va 12. Ha un’we a a yimela yindlu ya vatata wakwe.
45  Kutani hinkwavo lava tsarisiweke va vana va Israyele hi ku ya hi yindlu ya vatata wa vona ku sukela emalembeni ya 20 hi vukhale ku ya ehenhla, un’wana ni un’wana la yaka enyimpini eIsrayele, a va ri,
46  ina, hinkwavo lava va tsarisiweke a va ri 603 550.
47  Hambiswiritano, Valevhi hi ku ya hi tinyimba ta vatata wa vona a va tsarisiwanga eka vona.
48  Hikwalaho Yehovha a vulavula na Muxe a ku:
49  “Nyimba ya Levhi hi yona ntsena leyi u nga fanelangiki u yi tsarisa ni ntsengo wa yona u nga tshuki u wu nghenisa eka vana va Israyele.
50  Kutani wena, veka Valevhi va lawula tabernakela ya Vumbhoni ni swingolongondzwana swa yona hinkwaswo ni hinkwaswo swa yona. Hi vona ntsena va nga ta rhwala tabernakela ni swingolongondzwana swa yona hinkwaswo, vona va ta tirhela eka yona; naswona va ta dzima mixaxa va rhendzela tabernakela.
51  Kutani nkarhi hinkwawo loko tabernakela yi suka, Valevhi va ta yi hahlula; naswona loko ku dzimiwa nxaxa wa tabernakela, Valevhi va ta wu yimisa; munhu un’wana ni un’wana la nga mufambi, la tshinelaka, u ta dlayiwa.
52  “Vana va Israyele va fanele va dzima mixaxa, un’wana ni un’wana hi ku ya hi ntlawa wa nxaxa wa ka vona, naswona munhu un’wana ni un’wana hi ntlawa wa ka vona wa tinyimba tinharhu, hi mavuthu ya vona.
53  Kutani Valevhi va ta dzima mixaxa va rhendzela tabernakela ya Vumbhoni, leswaku ntshungu wa vana va Israyele wu nga hlundzukeriwi; Valevhi va fanele va endla vutirheli lebyi lavekaka bya tabernakela ya Vumbhoni.”
54  Kutani vana va Israyele va hambeta va endla hilaha Yehovha a leriseke Muxe hakona. Va endle tano.
2  Kutani Yehovha a vulavula na Muxe na Aroni a ku:
2  “Vana va Israyele va fanele va dzima mixaxa, munhu un’wana ni un’wana entlaweni wa ka vona wa tinyimba tinharhu, ekusuhi ni swikombiso swa yindlu ya vatata wa vona. Va ta dzima mixaxa va rhendzela ntsonga wa nhlangano, emahlweni ka wona.
3  “Kutani lava va nga ta dzima mixaxa etlhelo ra le vuxeni ku langutana ni vuhuma-dyambu ku ta va ntlawa wa tinyimba tinharhu wa nxaxa wa Yuda hi mavuthu ya vona, ndhuna ya vana va Yuda i Nasoni n’wana wa Aminadaba.
4  Vuthu rakwe ni lava va tsarisiweke vakwe a va ri 74 600.
5  Kutani lava va dzimaka mixaxa etlhelo ka yena ku ta va nyimba ya Isakara, ndhuna ya vana va Isakara i Nethanele n’wana wa Suwara.
6  Kutani vuthu rakwe ni lava va tsarisiweke vakwe a va ri 54 400.
7  Enyimbeni ya Zebuloni; ndhuna ya vana va Zebuloni i Eliyabu n’wana wa Heloni.
8  Kutani vuthu rakwe ni lava va tsarisiweke vakwe a va ri 57 400.
9  “Hinkwavo lava va tsarisiweke va nxaxa wa Yuda a va ri 186 400 hi mavuthu ya vona. Va ta va vo sungula ku suka.
10  “Ntlawa wa tinyimba tinharhu wa nxaxa wa Ruveni wu ta va etlhelo ra le dzongeni hi mavuthu ya wona, ndhuna ya vana va Ruveni i Elizuri n’wana wa Xidewuru.
11  Kutani vuthu rakwe ni lava va tsarisiweke vakwe a va ri 46 500.
12  Lava va dzimaka mixaxa etlhelo ka yena ku ta va nyimba ya Simiyoni, ndhuna ya vana va Simiyoni i Xelumiyele n’wana wa Zurixadayi.
13  Kutani vuthu rakwe ni lava va tsarisiweke eka vona a va ri 59 300.
14  Enyimbeni ya Gadi; ndhuna ya vana va Gadi i Eliyasafa n’wana wa Rhuwele.
15  Kutani vuthu rakwe ni lava va tsarisiweke eka vona a va ri 45 650.
16  “Hinkwavo lava va tsarisiweke va nxaxa wa Ruveni a va ri 151 450 hi mavuthu ya vona, kutani va ta va va vumbirhi ku suka.
17  “Loko ntsonga wa nhlangano wu fanele wu suka, nxaxa wa Valevhi wu ta va exikarhi ka mixaxa. “Ndlela leyi va nga ta dzima nxaxa wa vona ha yona, va ta suka hi yona ndlela yoleyo, un’wana ni un’wana endhawini yakwe, hi ku ya hi mintlawa ya vona ya tinyimba tinharhu.
18  “Ntlawa wa tinyimba tinharhu wa nxaxa wa Efrayimi hi mavuthu ya vona wu ta va etlhelo ra vupela-dyambu, ndhuna ya vana va Efrayimi i Elixama n’wana wa Amihudi.
19  Kutani vuthu rakwe ni lava va tsarisiweke eka vona a va ri 40 500.
20  Kutani etlhelo ka yena ku ta va nyimba ya Manase, ndhuna ya vana va Manase i Gamaliyele n’wana wa Pedasuru.
21  Kutani vuthu rakwe ni lava va tsarisiweke eka vona a va ri 32 200.
22  Enyimbeni ya Benjamini; ndhuna ya vana va Benjamini i Abidana n’wana wa Gideyoni.
23  Kutani vuthu rakwe ni lava va tsarisiweke eka vona a va ri 35 400.
24  “Hinkwavo lava va tsarisiweke va nxaxa wa Efrayimi a va ri 108 100 hi mavuthu ya vona, kutani va ta va va vunharhu ku suka.
25  “Ntlawa wa tinyimba tinharhu wa nxaxa wa Dani wu ta va etlhelo ra n’walungu hi mavuthu ya wona, ndhuna ya vana va Dani i Ahiyezere n’wana wa Amixadayi.
26  Kutani vuthu rakwe ni lava va tsarisiweke eka vona a va ri 62 700.
27  Kutani lava va nga ta dzima nxaxa etlhelo ka yena ku ta va nyimba ya Axere, ndhuna ya vana va Axere i Pagiyele n’wana wa Okirani.
28  Kutani vuthu rakwe ni lava va tsarisiweke eka vona a va ri 41 500.
29  Enyimbeni ya Neftali; ndhuna ya vana va Neftali i Ahira n’wana wa Enana.
30  Kutani vuthu rakwe ni lava va tsarisiweke eka vona a va ri 53 400.
31  “Hinkwavo lava va tsarisiweke va nxaxa wa Dani a va ri 157 600. Va ta va vo hetelela ku suka—hi ku ya hi mintlawa ya vona ya tinyimba tinharhu.”
32  Lava a va ri lava tsarisiweke va vana va Israyele hi ku ya hi yindlu ya vatata wa vona; hinkwavo lava tsarisiweke va mixaxa hi mavuthu ya vona a va ri 603 550.
33  Kambe Valevhi a va tsarisiwanga exikarhi ka vana va Israyele, hilaha Yehovha a leriseke Muxe hakona.
34  Kutani vana va Israyele va endla hinkwaswo hilaha Yehovha a leriseke Muxe hakona. Hi yona ndlela leyi va dzimeke mixaxa ya vona ha yona hi mintlawa ya vona ya tinyimba tinharhu, naswona hi yona ndlela leyi a va suka ha yona, un’wana ni un’wana emindyangwini ya ka vona malunghana ni yindlu ya vatata wakwe.
3  Kutani leswi a ku ri switukulwana swa Aroni na Muxe esikwini leri Yehovha a vulavuleke na Muxe ha rona eNtshaveni ya Sinayi.
2  Lawa a ku ri mavito ya vana va Aroni: Nadabu lowa mativula na Abihu na Eliyazara na Ithamara.
3  Lawa a ku ri mavito ya vana va Aroni, vaprista lava totiweke lava mavoko ya vona a ma tatiwe hi matimba leswaku va va vaprista.
4  Hambiswiritano, Nadabu na Abihu va fe emahlweni ka Yehovha loko va nyikele ndzilo lowu nga riki enawini emahlweni ka Yehovha emananga ya Sinayi; a va vanga na vana. Kambe Eliyazara na Ithamara va ye emahlweni va va vaprista swin’we na Aroni tata wa vona.
5  Yehovha a ya emahlweni a vulavula na Muxe a ku:
6  “Tshineta nyimba ya Levhi, u fanele u yi yimisa emahlweni ka Aroni lowa muprista, yi fanele yi n’wi tirhela.
7  Yi fanele yi endla ntirho wa yona eka yena ni ntirho wa yona eka ntshungu hinkwawo, emahlweni ka ntsonga wa nhlangano, hi ku endla vutirheli bya tabernakela.
8  Yi fanele yi khathalela swingolongondzwana hinkwaswo swa ntsonga wa nhlangano, ni ntirho wa vana va Israyele hi ku endla vutirheli bya tabernakela.
9  U fanele u nyiketa Valevhi eka Aroni ni vana vakwe. Hi lava va nyiketiweke, va nyiketiwe yena va huma eka vana va Israyele.
10  Kutani u ta veka Aroni ni vana vakwe, va fanele va khathalela vuprista bya vona; munhu un’wana ni un’wana la nga mufambi, la tshinelaka u ta dlayiwa.”
11  Yehovha a ya emahlweni a vulavula na Muxe a ku:
12  “Loko ku ri mina, waswivo, ndzi teka Valevhi exikarhi ka vana va Israyele va va ematshan’weni ya mativula hinkwawo ya vana va Israyele lama pfulaka mbeleko; Valevhi va ta va va mina.
13  Hikuva mativula hinkwawo i ya mina. Esikwini leri ndzi nga ba mativula hinkwawo etikweni ra Egipta, ndzi tihlawulekisele mativula hinkwawo eIsrayele ku sukela eka munhu ku ya eka xiharhi. Ma ta va ya mina. Hi mina Yehovha.”
14  Yehovha a ya emahlweni a vulavula na Muxe emananga ya Sinayi a ku:
15  “Tsarisa vana va Levhi hi ku ya hi yindlu ya vatata wa vona hi mindyangu ya vona. U ta tsarisa waxinuna un’wana ni un’wana ku sukela eka n’hweti yin’we hi vukhale ku ya ehenhla.”
16  Kutani Muxe a sungula ku va tsarisa hi ku lerisa ka Yehovha, hilaha a lerisiweke hakona.
17  Kutani lava va ve vana va Levhi hi mavito ya vona: Gerixoni na Kohata na Merari.
18  Lawa a ku ri mavito ya vana va Gerixoni hi mindyangu ya vona: Libni na Ximeyi.
19  Vana va Kohata hi mindyangu ya vona a ku ri Amirama na Izihara, Hebroni na Uziyele.
20  Vana va Merari hi mindyangu ya vona a ku ri Maheli na Muxi. Leyi a ku ri mindyangu ya Valevhi hi ku ya hi yindlu ya vatata wa vona.
21  Eka Gerixoni a ku ri ni ndyangu wa Valibni ni ndyangu wa Vaximeyi. Leyi a ku ri mindyangu ya Vagerixoni.
22  Lava va tsarisiweke va vona a va ri hi nhlayo ya vaxinuna hinkwavo ku sukela eka n’hweti yin’we hi vukhale ku ya ehenhla. Lava va tsarisiweke va vona a va ri 7 500.
23  Mindyangu ya Vagerixoni a yi ri endzhaku ka tabernakela. A va dzime mixaxa ya yona hi tlhelo ra le vupela-dyambu.
24  Kutani ndhuna ya yindlu ya vatata wa Vagerixoni a ku ri Eliyasafa n’wana wa Layele.
25  Ntirho wa vana va Gerixoni entsongeni wa nhlangano a ku ri tabernakela ni ntsonga, ni xifunengeto xa yona ni xiavanyiso xa nyangwa ya ntsonga wa nhlangano
26  ni swincikinyo swa xivava ni xiavanyiso xa nyangwa ya xivava lexi rhendzelaka tabernakela ni alitari ni tintambu ta yona ta ntsonga, swi nga swa vutirheli hinkwabyo bya yona.
27  Kutani eka Kohata a ku ri ni ndyangu wa Vaamirama ni ndyangu wa Vaizihara ni ndyangu wa Vahebroni ni ndyangu wa Vauziyele. Leyi a ku ri mindyangu ya Vakohata.
28  Eka nhlayo ya vaxinuna hinkwavo ku sukela eka n’hweti yin’we hi vukhale ku ya ehenhla a va ri 8 600, va endla ntirho wa ndhawu yo kwetsima.
29  Mindyangu ya vana va Kohata a yi dzime mixaxa etlhelo ra le dzongeni ra tabernakela.
30  Kutani ndhuna ya yindlu ya vatata va ndyangu wa Vakohata a ku ri Elizafani n’wana wa Uziyele.
31  Ntirho wa vona a ku ri ku khathalela Areka ni tafula ni xo tlhoma rivoni ni tialitari ni swingolongondzwana swa ndhawu yo kwetsima, leswi a va ta tirhela ha swona ni xiavanyiso ni vutirheli bya yona hinkwabyo.
32  Kutani ndhuna ya tindhuna ta Valevhi a ku ri Eliyazara n’wana wa Aroni lowa muprista, loyi a a ri mulanguteri wa lava va khathalelaka ntirho wa ndhawu yo kwetsima.
33  Kutani eka Merari a ku ri ni ndyangu wa Vamaheli ni ndyangu wa Vamuxi. Leyi a ku ri mindyangu ya Merari.
34  Lava va tsarisiweke va vona hi nhlayo ya vaxinuna hinkwavo ku sukela eka n’hweti yin’we hi vukhale ku ya ehenhla a va ri 6 200.
35  Kutani ndhuna ya yindlu ya vatata va mindyangu ya Merari a ku ri Suriyele n’wana wa Abihayili. A va dzime mixaxa etlhelo ra n’walungu wa tabernakela.
36  Ntirho wa vana va Merari a ku ri ku langutela marimba ya tabernakela ni swigogo swa yona ni tiphuphu ta yona ni minkotloto ya yona ni swingolongondzwana swa yona hinkwaswo ni vutirheli bya yona hinkwabyo
37  ni tiphuphu ta xivava leti ti yi rhendzelaka ni minkotloto ya tona ni swikhomiso swa yona swa ntsonga ni tintambu ta yona ta ntsonga.
38  Lava va dzimaka mixaxa emahlweni ka tabernakela etlhelo ra le vuxeni, emahlweni ka ntsonga wa nhlangano etlhelo ra vuhuma-dyambu a ku ri Muxe na Aroni ni vana vakwe, lava a va khathalela xiboho xa vukwetsimelo xi ri xiboho xa vana va Israyele. Kutani munhu un’wana ni un’wana la nga mufambi, la tshinelaka a a ta dlayiwa.
39  Hinkwavo lava va tsarisiweke va Valevhi, lava Muxe na Aroni va va tsariseke hi mindyangu ya vona hi ku lerisa ka Yehovha, vaxinuna hinkwavo ku sukela eka n’hweti yin’we hi vukhale ku ya ehenhla a va ri 22 000.
40  Kutani Yehovha a byela Muxe a ku: “Tsarisa mativula ya xinuna hinkwawo ya vana va Israyele, ku sukela eka loyi a nga ni n’hweti yin’we hi vukhale ku ya ehenhla, u teka nhlayo ya mavito ya vona.
41  U fanele u ndzi tekela Valevhi—hi mina Yehovha— va va ematshan’weni ya mativula hinkwawo exikarhi ka vana va Israyele, ni swifuwo swa Valevhi swi va ematshan’weni ya mativula hinkwawo eka swifuwo swa vana va Israyele.”
42  Hiloko Muxe a hambeta a tsarisa mativula hinkwawo exikarhi ka vana va Israyele, hilaha Yehovha a n’wi leriseke hakona.
43  Kutani mativula ya xinuna hinkwawo hi nhlayo ya mavito ya wona, ku sukela eka loyi a nga ni n’hweti yin’we hi vukhale ku ya ehenhla, eka lava va tsarisiweke va wona, a ma ri 22 273.
44  Yehovha a ya emahlweni a vulavula na Muxe a ku:
45  “Teka Valevhi va va ematshan’weni ya mativula hinkwawo exikarhi ka vana va Israyele, ni swifuwo swa Valevhi swi va ematshan’weni ya swifuwo swa vona; Valevhi va fanele va va va mina. Hi mina Yehovha.
46  Kutani tanihi hakelo ya nkutsulo ya vanhu va 273 eka mativula ya vana va Israyele, lava va teleke ku tlula Valevhi,
47  eka munhu un’wana ni un’wana u fanele u teka tixikele ta ntlhanu. U ta yi teka exikeleni ya ndhawu yo kwetsima. Xikele yin’we i tigera ta 20.
48  Kutani u fanele u nyika Aroni ni vana vakwe mali yoleyo, yi va hakelo ya nkutsulo ya lava teleke ku va tlula.”
49  Kutani Muxe a teka mali ya hakelo ya nkutsulo, leyi humaka eka lava a va tele ku tlula hakelo ya nkutsulo wa Valevhi.
50  U teke mali eka mativula ya vana va Israyele, tixikele ta 1 365, hi xikele ya ndhawu yo kwetsima.
51  Kutani Muxe a nyika Aroni ni vana vakwe mali ya hakelo ya nkutsulo hi ku landza xileriso xa Yehovha, hilaha Yehovha a leriseke Muxe hakona.
33  Leyi i ndlela leyi vana va Israyele va fambeke ha yona, lava va humeke etikweni ra Egipta, hi mavuthu ya vona, hi voko ra Muxe na Aroni.
2  Muxe a a hambeta a tsala tindhawu leti a va suka eka tona hi nkarhi wa ku famba ka vona hi ku lerisiwa hi Yehovha; leyi i ndlela leyi va fambeke ha yona va suka endhawini yin’wana va ya eka yin’wana:
3  Kutani va suka eRamsese hi n’hweti yo sungula, hi siku ra vu-15 ra n’hweti yo sungula. Hi siku leri tlhandlamaka ra paseka vana va Israyele va hume hi voko leri tlakukeke ematihlweni ya Vaegipta hinkwavo.
4  Nkarhi wolowo hinkwawo Vaegipta a va lahla vanhu lava Yehovha a va dlayeke exikarhi ka vona, ku nga mativula hinkwawo; naswona Yehovha u hetisise vuavanyisi byakwe eka swikwembu swa vona.
5  Kutani vana va Israyele va suka eRamsese va ya dzima mixaxa eSukoti.
6  Kutani va suka eSukoti va ya dzima mixaxa aEthamu, lowu nga etlhelo ka mananga.
7  Endzhaku ka sweswo va suka aEthamu va tlhelela etlhelo ra Pihahiroto lowu langutaneke na Bali-sefoni; va dzima mixaxa emahlweni ka Migidoli.
8  Endzhaku ka sweswo va suka ePihahiroto va hundza exikarhi ka lwandle va ya emananga, va hambeta va famba riendzo ra masiku manharhu emananga ya Ethamu, va dzima mixaxa eMara.
9  Hiloko va suka eMara va ya fika aElimi. Kutani aElimi a ku ri ni swihlovo swa mati swa 12 ni mirhi ya micindzu ya 70. Hikwalaho va dzima mixaxa kona.
10  Endzhaku ka sweswo va suka aElimi va ya dzima mixaxa ekusuhi ni Lwandle ro Tshwuka.
11  Endzhaku ka sweswo va suka eLwandle ro Tshwuka va ya dzima mixaxa emananga ya Sini.
12  Kutani va suka emananga ya Sini va ya dzima mixaxa eDofika.
13  Endzhaku va suka eDofika va ya dzima mixaxa eAluxi.
14  Endzhaku ka sweswo va suka eAluxi va ya dzima mixaxa eRefidimi. Kwalaho a ku nga ri na mati lawa vanhu a va ta ma nwa.
15  Endzhaku ka sweswo va suka eRefidimi va ya dzima mixaxa emananga ya Sinayi.
16  Endzhaku ka sweswo va suka emananga ya Sinayi va ya dzima mixaxa eKibiroti-​hatavha.
17  Kutani va suka eKibiroti-hatavha va ya dzima mixaxa eHaseroti.
18  Endzhaku ka sweswo va suka eHaseroti va ya dzima mixaxa eRitima.
19  Endzhaku ka sweswo va suka eRitima va ya dzima mixaxa eRimono-perezi.
20  Kutani va suka eRimono-perezi va ya dzima mixaxa eLibna.
21  Endzhaku va suka eLibna va ya dzima mixaxa eRisa.
22  Endzhaku ka sweswo va suka eRisa va ya dzima mixaxa eKehelata.
23  Kutani va suka eKehelata va ya dzima mixaxa eNtshaveni ya Xefere.
24  Endzhaku ka sweswo va suka eNtshaveni ya Xefere va ya dzima mixaxa eHarada.
25  Kutani va suka eHarada va ya dzima mixaxa eMakeloti.
26  Endzhaku ka sweswo va suka eMakeloti va ya dzima mixaxa eTahata.
27  Endzhaku ka sweswo va suka eTahata va ya dzima mixaxa eTera.
28  Kutani va suka eTera va ya dzima mixaxa eMitika.
29  Endzhaku va suka eMitika va ya dzima mixaxa eHaximona.
30  Endzhaku ka sweswo va suka eHaximona va ya dzima mixaxa eMosera.
31  Kutani va suka eMosera va ya dzima mixaxa eBene-yakani.
32  Endzhaku ka sweswo va suka eBene-yakani va ya dzima mixaxa eHori-hagidigada.
33  Endzhaku ka sweswo va suka eHori-hagidigada va ya dzima mixaxa eYotibata.
34  Endzhaku va suka eYotibata va ya dzima mixaxa eAbirona.
35  Kutani va suka eAbirona va ya dzima mixaxa aEsiyoni-gebere.
36  Endzhaku ka sweswo va suka aEsiyoni-gebere va ya dzima mixaxa emananga ya Zini, hileswaku Kadexi.
37  Endzhaku va suka eKadexi va ya dzima mixaxa eNtshaveni ya Hore, emaaveni ya tiko ra Edomu.
38  Kutani Aroni lowa muprista a tlhandlukela eNtshaveni ya Hore hi ku lerisa ka Yehovha, a fela kona hi lembe ra vu-40 ra ku huma ka vana va Israyele etikweni ra Egipta, hi n’hweti ya vuntlhanu, hi siku ro sungula ra n’hweti.
39  Aroni a a ri ni malembe ya 123 hi vukhale loko a fa eNtshaveni ya Hore.
40  Kutani Mukanana hosi ya le Aradi, tanihi leswi a a tshama eNegebu, etikweni ra Kanana, a twa hi ta ku ta ka vana va Israyele.
41  Hi ku famba ka nkarhi va suka eNtshaveni ya Hore va ya dzima mixaxa eZalamona.
42  Endzhaku ka sweswo va suka eZalamona va ya dzima mixaxa ePunoni.
43  Endzhaku ka sweswo va suka ePunoni va ya dzima mixaxa eOboti.
44  Kutani va suka eOboti va ya dzima mixaxa le Iye-abarima, endzilakaneni wa Mowabu.
45  Endzhaku va suka le Iyima va ya dzima mixaxa eDiboni-gadi.
46  Endzhaku ka sweswo va suka eDiboni-gadi va ya dzima mixaxa eAlimoni-diblatayimi.
47  Kutani va suka eAlimoni-diblatayimi va ya dzima mixaxa etintshaveni ta Abarima, emahlweni ka Nebo.
48  Eku heteleleni va suka etintshaveni ta Abarima va ya dzima mixaxa etimbaleni ta le kwandzasini ra Mowabu, ekusuhi na Yordani, eYeriko.
49  Kutani va hambeta va dzima mixaxa ekusuhi na Yordani ku suka eBeta-yeximoto ku ya eAvele-xitimi etimbaleni ta le kwandzasini ra Mowabu.
50  Yehovha a ya emahlweni a byela Muxe etimbaleni ta le kwandzasini ra Mowabu, ekusuhi na Yordani, eYeriko, a ku:
51  “Byela vana va Israyele u ku eka vona, ‘Mi pela Yordani mi pelela etikweni ra Kanana.
52  Mi fanele mi hlongola vaaki hinkwavo va tiko emahlweni ka n’wina, mi lovisa swifaniso swa vona hinkwaswo swa maribye, ni swifaniso swa vona hinkwaswo leswi n’okisiweke swa nsimbi mi ta swi lovisa, ni tindhawu ta vona hinkwato leti tlakukeke to kwetsima mi ta ti lovisa.
53  Mi fanele mi teka tiko mi tshama eka rona, hikuva kunene ndzi ta mi nyika tiko leswaku mi tshama eka rona.
54  Mi fanele mi avanyisa tiko ri va ra n’wina hi vuhlolotwana hi ku ya hi mindyangu ya n’wina. Eka leyi yi kuleke mi ta yi engetelela ndzhaka ya yona, kambe eka leyitsongo mi ta hunguta ndzhaka ya yona. Laha vuhlolotwana byakwe byi nga ta n’wi komba kona yi ta va ya yena. Tindhawu leti nga ta tiko ti ta va ta n’wina hi tinyimba ta vatata wa n’wina.
55  “‘Hambiswiritano, loko mi nga va hlongoli vaaki va tiko emahlweni ka n’wina, kunene lava mi nga ta va siya va ta va swilo leswi tlhavaka ematihlweni ya n’wina ni mitwa ematlhelo ya n’wina, hakunene va ta mi karhata etikweni leri mi nga ta va mi tshama eka rona.
56  Kutani leswi ndzi anakanyeke ku va endla swona, ndzi ta mi endla swona.’”
12  Kutani Meriyamu na Aroni va pfukela Muxe hikwalaho ka wansati wa Mukuxi loyi a n’wi tekeke, hikuva a a teke wansati wa Mukuxi.
2  A va tshamela ku vula va ku: “Xana Yehovha u vulavule hi Muxe ntsena? Xana a nga vulavulanga na hi hina?” Yehovha a a yingisile.
3  Munhu loyi Muxe a a rhule ku tlula vanhu hinkwavo lava a va ri ehenhla ka vuandlalo bya misava.
4  Hiloko hi xitshuketa Yehovha a byela Muxe na Aroni na Meriyamu a ku: “Humani hi vunharhu bya n’wina mi ya entsongeni wa nhlangano.” Kutani va huma hi vunharhu bya vona.
5  Endzhaku ka sweswo Yehovha a rhelela a ri epapeni lerikulu, a yima enyangweni ya ntsonga kutani a vitana Aroni na Meriyamu. Hiloko va huma hi vumbirhi bya vona.
6  A ya emahlweni a ku: “Ndzi kombela mi yingisa marito ya mina. Loko ku tshame ku va ni muprofeta wa Yehovha eka n’wina, a ndzi ta titivisa eka yena hi xivono. A ndzi ta vulavula na yena enorhweni.
7  A swi tano hi nandza wa mina Muxe! U tamerisiwe yindlu ya mina hinkwayo.
8  Ndzi vulavula na yena nomu hi nomu, hikwalaho ndzi n’wi komba, handle ko tirhisa mawetana; naswona u vona ku vonakala ka Yehovha. Kutani, ha yini mi nga chavanga ku pfukela nandza wa mina, mi pfukela Muxe?”
9  Hiloko ku hlundzuka ka Yehovha ku va kukulu eka vona, kutani a famba.
10  Papa ri suka ehenhla ka ntsonga, kutani waswivo, Meriyamu a a biwe hi nhlokonho, a basa ku fana ni gamboko. Kutani Aroni a hundzulukela eka Meriyamu, kutani waswivo, a a biwe hi nhlokonho.
11  Hi ku hatlisa Aroni a byela Muxe a ku: “Ndzi khomele hosi yanga! Ndzi kombela u nga hi rhwexi xidyoho lexi hi weleke eka xona hi vuphukuphuku, ni lexi hi xi endleke!
12  Ndza ku kombela, u nga n’wi tshiki a hambeta ku fana ni munhu loyi a feke, loyi hafu ya nyama yakwe yi dyiweke hi nkarhi wa ku huma kakwe embelekweni wa mana wakwe!”
13  Kutani Muxe a huwelela eka Yehovha a ku: “Oho Xikwembu, ndza ku kombela! N’wi horise, ndza ku kombela!”
14  Hiloko Yehovha a byela Muxe a ku: “Loko tata wakwe o n’wi tshwutelela exikandzeni xakwe hi ku kongoma, xana a a nga ta tsongahatiwa masiku ya nkombo? A a tshamisiwe a ri yexe ehandle ka nxaxa masiku ya nkombo, endzhaku ka sweswo a a amukeriwe enxaxeni.”
15  Hikwalaho Meriyamu a tshamisiwa a ri yexe ehandle ka nxaxa masiku ya nkombo, naswona vanhu a va sukanga kukondza Meriyamu a amukeriwa enxaxeni.
16  Kutani endzhaku ka sweswo vanhu va suka eHaseroti va ya dzima mixaxa emananga ya Parani.
