4  Hambiswiritano, marito lama huhuteriweke ma vula hilaha ku tiyeke leswaku eminkarhini yo hetelela van’wana va ta wa eripfumelweni, va nyikela nyingiso eka marito yo hambukisa lama huhuteriweke ni le tidyondzweni ta madimona,
2  hi vukanganyisi bya vanhu lava hembaka, onge mapfalo ya vona ma funghiwe hi nsimbi yo hisa;
3  va arisa ku tekana, va lerisa leswaku ku papalatiwa swakudya leswi Xikwembu xi swi endleke leswaku swi dyiwa hi ku nkhensa hi lava va nga ni ripfumelo naswona va tivaka ntiyiso hi ku kongoma.
4  Xivangelo xa kona hileswi ntumbuluko hinkwawo wa Xikwembu wu nga wunene, naswona ku hava lexi faneleke xi bakanyiwa loko xi amukeriwa hi ku nkhensa,
5  hikuva xi kwetsimisiwa hi ku tirhisa rito ra Xikwembu ni hi ku xi khongelela.
6  Loko u nyika vamakwerhu switsundzuxo leswi u ta va mutirheli lonene wa Kreste Yesu, la wundliweke hi marito ya ripfumelo ni ya dyondzo leyinene leyi u yi landzelerisiseke.
7  Kambe fularhela timhaka ta mavunwa leti lwisanaka ni leswo kwetsima leti vuriwaka hi vavasati lava kuleke. Hi hala tlhelo, tiletele hi xikongomelo xa ku tinyiketela loku nga ni vukwembu.
8  Hikuva ku letela miri swa pfuna katsongo; kambe ku tinyiketela loku nga ni vukwembu ku pfuna eka hinkwaswo, hileswi ku nga ni xitshembiso xa vutomi bya sweswi ni lebyi nga ta ta.
9  Marito wolawo ma tshembeka naswona ma fanele ma amukeriwa hi ku helela.
10  Hikwalaho hi tirha hi matimba naswona ha tikarhata, hikuva hi veke ntshembo wa hina eka Xikwembu lexi hanyaka, lexi nga Muponisi wa vanhu va mixaka hinkwayo, ngopfu-ngopfu wa lava tshembekaka.
11  Hambeta u nyika swileriso leswi naswona u dyondzisa ha swona.
12  Ku nga tshuki ku va ni munhu la byi langutelaka ehansi vuntshwa bya wena. Ku hambana ni sweswo, vana xikombiso xa lava tshembekaka eku vulavuleni, eku tikhomeni, erirhandzwini, eripfumelweni, evutengini.
13  Loko ndza ha ri endleleni, yana emahlweni u tinyiketela eku hlayeni ka le rivaleni, eku khongoteleni, eku dyondziseni.
14  U nga yi honisi nyiko leyi nga eka wena leyi u nyikiweke yona hi ku tirhisa ku bvumba ni loko huvo ya vakulukumba yi ku tlhandleka mavoko.
15  Anakanyisisa hi swilo leswi; u dzika eka swona, leswaku ku ya emahlweni ka wena ku vonaka eka vanhu hinkwavo.
16  Nyikela nyingiso lowu hambetaka eka wena ni le ku dyondziseni ka wena. Tshama eka swilo leswi, hikuva hi ku endla tano, u ta tiponisa wena swin’we ni lava va ku yingisaka.
6  Hinkwavo lava nga mahlonga ehansi ka joko a va hambete va teka vini va vona va faneriwa hi ku xiximiwa loku heleleke, leswaku vito ra Xikwembu ni dyondzo ku nga tshuki ku vulavuriwa ku biha ha swona.
2  Ku tlula kwalaho, lava va nga ni vini lava pfumelaka va nga tshuki va va langutela ehansi, hikuva i vamakwavo. Ku hambana ni sweswo, a va tiyimisele swinene ku va mahlonga, hikuva lava va amukelaka mpfuno wa ntirho wa vona lowunene i vapfumeri naswona va rhandzeka. Yana emahlweni u dyondzisa swilo leswi ni ku nyikela swikhongotelo leswi.
3  Loko munhu hambi a ri wihi a dyondzisa dyondzo yin’wana naswona a nga ma amukeli marito lama nga ni rihanyo ya Hosi ya hina Yesu Kreste, hambi ku ri dyondzo leyi fambisanaka ni ku tinyiketela loku nga ni vukwembu,
4  wa tikukumuxa hi ku tinyungubyisa, a nga twisisi nchumu, kambe wa vabya emiehleketweni hi swivutiso ni minjhekanjhekisano mayelana ni marito. Eka swilo leswi ku huma mona, madzolonga, ku vulavula nhlambha, ku ehleketelela loku hombolokeke,
5  ku kanetana ka vukarhi hi swilo leswi nga nyawuriki ka vanhu lava onhakeke emianakanyweni ni lava tekeriweke ntiyiso, va ehleketa leswaku ku tinyiketela loku nga ni vukwembu i ndlela yo pindzula.
6  Hakunene, ku tinyiketela loku ku nga ni vukwembu swin’we ni ku eneriseka i ndlela leyi pindzurisaka swinene.
7  Hikuva a hi tanga na nchumu emisaveni, naswona a hi nge fambi na nchumu.
8  Kutani, loko hi ri ni swakudya ni swifunengeto, hi ta eneriseka hi swilo leswi.
9  Hambiswiritano, lava tiyimiseleke ku fuwa va wela endzingweni ni le ntlhan’wini ni le ku naveleni ko tala ka vuhunguki ni loku vavisaka, loku nghenisaka vanhu endzovisweni ni le ku onhakeni.
10  Hikuva ku rhandza mali i rimitsu ra mixaka hinkwayo ya swilo swo biha, naswona hi ku lwela ku fikelela rirhandzu leri, van’wana va lahlekisiwile eripfumelweni naswona va titlhave hinkwako-nkwako hi switlhavi swo tala.
11  Hambiswiritano, Wena munhu wa Xikwembu, baleka eka swilo leswi. Kambe lavisisa ku lulama, ku tinyiketela loku nga ni vukwembu, ripfumelo, rirhandzu, ku tiyisela, moya wo rhula.
12  Lwana nyimpi leyinene ya ripfumelo, khomelela swinene evuton’wini lebyi nga heriki lebyi u vitaneriweke byona naswona u nyikeleke xitiviso lexinene xa le rivaleni emahlweni ka timbhoni to tala ha byona.
13  Emahlweni ka Xikwembu, lexi londzovotaka swilo hinkwaswo swi hanya, ni le mahlweni ka Kreste Yesu, loyi tanihi mbhoni a endleke xitiviso lexinene xa le rivaleni emahlweni ka Pontiyo Pilato, ndzi ku lerisa
14  leswaku u hlayisa xileriso hi ndlela yo pfumala xivati ni leyi pfumalaka xisandzu ku fikela loko ku humelela Hosi ya hina Yesu Kreste.
15  Mulawuri-nkulu la tsakeke ni loyi a nga yexe u ta kombisa ku humelela loku eminkarhini ya kona leyi vekiweke, yena Hosi ya lava nga tihosi ni Mufumi wa lava nga vafumi,
16  loyi ku nga yena ntsena la nga fiki, la tshamaka eku vonakaleni loku nga tshinelelekiki, loyi ku nga riki na munhu ni un’we la n’wi voneke kumbe la nga n’wi vonaka. Ku xiximiwa ni matimba a swi ve swa yena hilaha ku nga heriki. Amen.
17  Lerisa lava fuweke emafambiselweni ya sweswi ya swilo leswaku va nga titekeli ehenhla, naswona va nga veki ntshembo wa vona erifuweni leri nga tiyangiki, kambe va wu veka eka Xikwembu, lexi hi nyikaka swilo hinkwaswo hilaha ku fuweke leswaku hi tiphina;
18  va endla leswinene, va fuwa hi mintirho leyinene, va hanana, va tiyimisela ku avelana ni van’wana,
19  va tivekela hi ku hlayiseka masungulo lamanene ya nkarhi lowu taka, leswaku va ta khomelela swinene evuton’wini bya xiviri.
20  Wena Timotiya, hlayisa leswi u tamerisiweke swona, u fularhela ku vulavula ka hava loku lwisanaka ni leswo kwetsima ni ku kanetana hi leswi vuriwaka “vutivi” hi mavunwa.
21  Hi ku bombisa vutivi byo tano van’wana va hambukile eripfumelweni. Onge musa lowu nga faneriwiki wu nga va na n’wina.
5  U nga n’wi soli hi matimba wanuna la kuleke. Ku ri na sweswo, n’wi khongotele tanihi tata wa wena, vaxinuna lavatsongo tanihi vamakwenu,
2  vaxisati lava kuleke tanihi vamanana, vaxisati lavatsongo tanihi vamakwenu vaxisati hi vutengi hinkwabyo.
3  Xixima tinoni leti ti nga tinoni hi xiviri.
4  Kambe loko noni yo karhi yi ri ni vana kumbe vatukulu, vona a va rhange va dyondza ku hanya hi ku tinyiketela loku nga ni vukwembu endyangwini wa vona naswona va hakela ndziho lowu faneleke eka vatswari va vona ni vakokwa wa vona, hikuva leswi swa amukeleka emahlweni ka Xikwembu.
5  Kutani wansati la nga noni hi xiviri naswona a pfumala xa vumbirhi, u veke ntshembo wakwe eka Xikwembu naswona wa phikelela eswikombelweni ni le swikhongelweni vusiku ni nhlikanhi.
6  Kambe loyi a hlongorisaka ku titsakisa hi swa nyama u file hambiloko a hanya.
7  Kutani hambetani mi nyikela swileriso leswi, leswaku va ta pfumala xisandzu.
8  Hakunene, loko munhu a nga va wundli lava nga va ka vona, ngopfu-ngopfu lava nga swirho swa ndyangu wakwe, u landzule ripfumelo naswona u bihe ngopfu ku tlula munhu la nga riki na ripfumelo.
9  Noni leyi nga riki ehansi ka malembe ya 60 hi vukhale a yi tsariwe enxaxamelweni, loko yi ve nsati wa nuna un’we,
10  leyi ku nyikeriwaka vumbhoni bya mintirho leyinene ha yona, loko yi kurise vana, loko yi rhurhele vafambi, loko yi hlambise milenge ya vakwetsimi, loko yi pfune lava a va ri enhlomulweni, loko yi landzele ntirho wun’wana ni wun’wana lowunene hi ku gingiriteka.
11  Hi hala tlhelo, tinoni letitsongo u nga ti tsali enxaxamelweni, hikuva loko minsusumeto ya tona ya vuxaka bya rimbewu yi nghene exikarhi ka tona na Kreste, ti lava ku nghenela vukati,
12  ta avanyisiwa hikuva ti honise ku kombisa ripfumelo ka tona ko sungula.
13  Hi nkarhi lowu fanaka ti dyondza ni ku tshama hi mavoko, ti famba-famba hi tindlu; ina, a ti tshami hi mavoko ntsena, kambe ti tlhela ti va vahlevi ni ku nghenelela etimhakeni ta vanhu van’wana, ti vulavula hi swilo leswi ti nga fanelangiki ku vulavula ha swona.
14  Hikokwalaho ndzi navela leswaku tinoni letitsongo ti tekiwa, ti tswala vana, ti langutela ndyangu, ti nga nyiki mukaneti xivangelo xo rhukana.
15  Entiyisweni, van’wana se va hambukisiwile leswaku va landzela Sathana.
16  Loko ku ri ni wansati la pfumelaka la nga ni tinoni, a a ti pfune, naswona vandlha ri nga rhwali ndzhwalo. Kutani rona ri ta pfuna lava nga tinoni hi xiviri.
17  Vavanuna lava kuleke lava ungamelaka hi ndlela leyinene a va tekiwe va ri lava faneriwaka hi ku xiximiwa loku andzisiweke kambirhi, ngopfu-ngopfu lava tirhaka hi matimba eku vulavuleni ni le ku dyondziseni.
18  Hikuva tsalwa ri ri: “U nga tshuki u siva nomu wa nkunzi loko yi hula ntshovelo”; nakambe: “Mutirhi u faneriwa hi hakelo yakwe.”
19  U nga tshuki u pfumela xihehlo lexi wanuna la kuleke a hehliwaka ha xona, handle ka loko ntsena ku ri hi vumbhoni bya timbhoni timbirhi kumbe tinharhu.
20  Vanhu lava hanyaka hi xidyoho va tshinye emahlweni ka vahlaleri hinkwavo, leswaku ni lavan’wana hinkwavo va ta chava.
21  Ndza ku lerisa swinene-nene emahlweni ka Xikwembu na Kreste Yesu ni le ka tintsumi leti hlawuriweke leswaku u hlayisa swilo leswi handle ka xihlawuhlawu, u nga endli nchumu hi ku ya hi mboyamelo wa ku ya hi nghohe.
22  U nga tshuki u tlhandleka munhu mavoko hi ku anghwetla; naswona u nga hlanganyeli eswidyohweni swa van’wana; tihlayise u tengile.
23  U nga ha tshuki u nwa mati, kambe tirhisa vhinyo yitsongo hikwalaho ka khwiri ra wena ni hikwalaho ka ku vabya ka wena ka nkarhi ni nkarhi.
24  Swidyoho swa vanhu van’wana swi tikomba erivaleni, swi yisa eku avanyisiweni hi ku kongoma, kambe loko ku ri vanhu van’wana, swidyoho swa vona na swona swi vonaka endzhaku.
25  Hi ndlela leyi fanaka ni mintirho leyinene yi tikomba erivaleni, naswona leyi nga riki tano a yi nge tshami yi fihlekile.
1  Mina Pawulo, muapostola wa Kreste Yesu ehansi ka xileriso xa Xikwembu Muponisi wa hina ni xa Kreste Yesu, ntshembo wa hina,
2  eka Timotiya, n’wana wa xiviri eripfumelweni: Onge ku nga va ni musa lowu nga faneriwiki, tintswalo, ku rhula loku humaka eka Xikwembu Tatana na Kreste Yesu Hosi ya hina.
3  Hilaha ndzi ku khutazeke hakona leswaku u tshama aEfesa loko mina ndzi ri kusuhi ni ku khoma ndlela ndzi ya eMakedoniya, ndzi endla tano ni sweswi, leswaku u ta lerisa van’wana leswaku va nga dyondzisi dyondzo leyi hambaneke,
4  hambi ku ri ku nyikela nyingiso etimhakeni ta mavunwa ni ta matimu ya swivongo, leti makumu ya tona ku nga vuhava, kambe ti vangaka swivutiso leswi lavaka ndzavisiso ku nga ri ku ava nchumu wo karhi lowu humaka eka Xikwembu mayelana ni ripfumelo.
5  Kunene xikongomelo xa xileriso lexi i rirhandzu leri humaka embilwini yo basa ni le ripfalweni lerinene ni le ripfumelweni leri nga riki na vukanganyisi.
6  Van’wana va hambukiseriwe eku vulavuleni ka swa hava hikwalaho ka ku hambuka eka swilo leswi,
7  va lava ku va vadyondzisi va nawu, kambe a va swi twisisi swilo leswi va swi vulaka kumbe swilo leswi va tiyisaka hi matimba malunghana na swona.
8  Sweswi ha swi tiva leswaku Nawu i wunene ntsena loko munhu a wu tamela hi ku landza nawu
9  hi ku tiva mhaka leyi, leswaku nawu a wu vekeriwanga munhu la lulameke kambe wu vekeriwe vanhu vo kala nawu ni lava nga lawulekiki, lava nga xiximiki Xikwembu ni vadyohi, lava pfumalaka musa wa rirhandzu, ni lava thyakeke, lava dlayaka vatata wa vona hi vomu ni lava dlayaka vamana wa vona hi vomu ni lava dlayaka vanhu,
10  timbhisa, vavanuna lava etlelaka ni vaxinuna, lava tlhakisaka vanhu, vahembi, lava hlambanyaka hi mavunwa, ni xilo xin’wana ni xin’wana lexi lwisanaka ni dyondzo leyi hanyisaka
11  leyi fambisanaka ni mahungu lamanene lama vangamaka ya Xikwembu lexi tsakeke, lawa ndzi tamerisiweke wona.
12  Ndzi nkhensa Kreste Yesu Hosi ya hina, loyi a ndzi nyikeke matimba, hikuva u ndzi teke ndzi tshembekile hi ku ndzi avela evutirhelini,
13  hambileswi eku sunguleni a ndzi ri musandzi ni muxanisi ni murhukani. Nilokoswiritano, ndzi kombisiwe tintswalo, hikuva a ndzi pfumala vutivi naswona a ndzi endla hi ku pfumala ripfumelo.
14  Kambe musa lowu nga faneriwiki wa Hosi ya hina wu engeteleke ku tlurisa swin’we ni ripfumelo ni rirhandzu mayelana na Kreste Yesu.
15  Rito ra leswaku Kreste Yesu u tile emisaveni leswaku a ta ponisa vadyohi ri tshembekile naswona ri fanele ku amukeriwa hi ku helela. Eka vona ndzi le mahlweni.
16  Nilokoswiritano, xivangelo xa ku kombisiwa ka mina tintswalo, hileswaku ha mina loyi ndzi nga exiyin’weni xo rhanga, Kreste Yesu a ta komba ku va ni mbilu yo leha kakwe hinkwako, sweswo swi va xikombiso eka lava va nga ta veka ripfumelo ra vona eka yena leswaku va kuma vutomi lebyi nga heriki.
17  Sweswi ku xiximiwa ni ku vangama, a swi ye eka Hosi leyi nga riki na makumu, leyi nga onhakiki, leyi nga vonakiki, leyi nga Xikwembu xi ri xoxe, hi masiku ni masiku. Amen.
18  N’wananga, Timotiya, ndzi ku nyika xileriso lexi hi ku landza ku bvumba loku teke eka wena hi ku kongoma, leswaku ha kona u ta ya emahlweni u lwa nyimpi leyinene;
19  u va ni ripfumelo ni ripfalo lerinene, leri van’wana va ri bakanyeleke etlhelo kutani ripfumelo ra vona ri tshoveka ku fana ni xikepe lexi tshovekeke.
20  Himenayo na Alekzanda va hlayiwa exikarhi ka vona, naswona ndzi va nyikete eka Sathana leswaku va ta dyondzisiwa hi ku tshinyiwa leswaku va nga sandzi.
2  Hikokwalaho, xo sungula ndzi khongotela leswaku swikombelo, swikhongelo, ku khongelela, ku nkhensa, swi endleriwa vanhu va mixaka hinkwayo,
2  swi endleriwa tihosi ni hinkwavo lava nga eswiyin’weni leswi tlakukeke; leswaku hi ta ya emahlweni hi hanya vutomi byo rhula ni byo hola hi ku tinyiketela loku heleleke loku nga ni vukwembu ni ku tiyimisela.
3  Leswi i swinene naswona swa amukeleka emahlweni ka Muponisi wa hina, ku nga Xikwembu,
4  lexi rhandzaka leswaku vanhu va mixaka hinkwayo va ponisiwa naswona va fikelela vutivi lebyi kongomeke bya ntiyiso.
5  Hikuva ku ni Xikwembu xin’we, ni muhlanganisi un’we exikarhi ka Xikwembu ni vanhu, wanuna la vuriwaka Kreste Yesu,
6  la tinyikeleke leswaku a va nkutsulo lowu yelanaka eka hinkwavo—leswi ku fanele ku nyikeriwa vumbhoni ha swona hi nkarhi wa swona.
7  Hikwalaho ka vumbhoni lebyi, ndzi vekiwe ku va muchumayeri ni muapostola—ndzi vulavula ntiyiso, a ndzi hembi—ni ku va mudyondzisi wa matiko emhakeni ya ripfumelo ni ntiyiso.
8  Hikokwalaho ndzi navela leswaku endhawini yin’wana ni yin’wana vavanuna va hambeta va khongela, va tlakusa mavoko lama tshembekeke, ku nga ri hi vukarhi ni minjhekanjhekisano.
9  Hilaha ku fanaka ndzi navela leswaku vavasati va tisasekisa hi swiambalo leswi langutekaka, hi xichavo ni mianakanyo yo hluteka, ku nga ri hi tindlela to horha misisi ni nsuku kumbe tiperela kumbe swiambalo leswi durhaka ngopfu,
10  kambe hi ndlela leyi fanelaka vavasati lava vulaka leswaku va chava Xikwembu, hi mintirho leyinene.
11  Wansati a a dyondze a miyerile hi ku titsongahata loku heleleke.
12  A ndzi n’wi pfumeleli wansati leswaku a dyondzisa, kumbe ku lawula wanuna, kambe a a miyele.
13  Hikuva ku rhange Adamu a vumbiwa ivi ku landzela Evha.
14  Nakambe, a hi Adamu la xisiweke, kambe wansati hi yena la xisiweke hi ku helela kutani a tlula nawu.
15  Hambiswiritano, u ta tshama a hlayisekile hi ku tswala vana, ntsena loko vavasati va tshama eripfumelweni ni le rirhandzwini ni le ku kwetsimeni naswona va hlutekile emianakanyweni.
3  Rito rero ra tshembeka. Loko munhu un’wana ni un’wana a lwela ku fikelela ntirho wa ku va mulanguteri, u navela ntirho lowunene.
2  Hikokwalaho mulanguteri u fanele a pfumala xisandzu, a ri nuna la nga ni nsati un’we, a ringanisela emikhuveni, a hlutekile emianakanyweni, a hleleka, a va ni malwandla, a fanelekela ku dyondzisa,
3  a nga vi chovolo tlhelo a va xidakwa, a nga vi munhu la baka, kambe a anakanyela, a nga rhandzi ku lwa, a nga rhandzi mali,
4  a va wanuna la ungamelaka ndyangu wakwe hi mukhuva lowunene, vana vakwe va tiveka ehansi ka yena hi ku tiyimisela;
5  (loko kunene munhu a nga swi tivi ku ungamela ndyangu wakwe, xana u ta ri khathalela njhani vandlha ra Xikwembu?)
6  ku nga vi munhu la ha ku hundzukaka, hi ku chava leswaku a nga tikukumuxa hi ku tinyungubyisa kutani a wela eku avanyisiweni loku Diyavulosi a avanyisiweke ha kona.
7  Ku tlula kwalaho, u fanele a tlhela a va ni vumbhoni lebyinene lebyi humaka eka vanhu va le handle, leswaku a nga weli endzhukanweni ni le ntlhan’wini wa Diyavulosi.
8  Malandza ya vutirheli hilaha ku fanaka na wona ma fanele ma tiyimisela, ma nga vi ni marimi mambirhi, ma nga tinyiketeli eka vhinyo yo tala, ma nga vi ni makwanga ya mpindzulo wa vukanganyisi,
9  ma tamela xihundla xo kwetsima xa ripfumelo hi ripfalo leri baseke.
10  Nakambe, a ma rhange hi ku kamberiwa loko ma faneleka, kutani hi kona ma nga vaka vatirheli, hi ku pfumala ka wona xihehlo.
11  Hilaha ku fanaka ni vavasati va fanele va tiyimisela, va nga vi lava lumbetaka, va ringanisela emikhuveni, va tshembeka eka swilo hinkwaswo.
12  Malandza ya vutirheli a ma ve vanuna va nsati un’we, ma ungamela vana ni mindyangu ya wona hi mukhuva lowunene.
13  Hikuva vavanuna lava tirhelaka hi mukhuva lowunene va tikumela xiyimo lexinene ni ntshunxeko lowukulu wo vulavula eripfumelweni mayelana na Kreste Yesu.
14  Ndzi ku tsalela swilo leswi, hambileswi ndzi tshembaka leswaku ndzi ta ta eka wena hi ku hatlisa,
15  kambe loko swi endleka ndzi hlwela, leswaku u ta tiva ndlela leyi u faneleke u tikhoma ha yona endyangwini wa Xikwembu, lowu nga vandlha ra Xikwembu lexi hanyaka, phuphu tlhelo xiseketelo xa ntiyiso.
16  Hakunene, xihundla xo kwetsima xa ku tinyiketela loku ku nga ni vukwembu i xikulu: ‘U kombisiwile a ri wa nyama, a vuriwa la lulameke a ri wa moya, u humelerile eka tintsumi, ku chumayeriwa ha yena exikarhi ka matiko, u khorwiwile emisaveni, u amukeriwile ehenhla eku vangameni.’
