10  Kutani eKhezariya a ku ri ni wanuna un’wana la vuriwaka Korneliyo, ndhuna ya vuthu ra ntlawa wa Italiya, hilaha a ri vitaniwa hakona,
2  wanuna la tinyiketeleke, la chavaka Xikwembu swin’we ni ndyangu wakwe hinkwawo, naswona a a nyikela tinyiko to tala ta tintswalo evanhwini a tlhela a kombela eka Xikwembu nkarhi ni nkarhi.
3  Kwalomu ka awara ya vukaye ya siku u yi vone kahle exivonweni ntsumi ya Xikwembu yi ta eka yena yi ku: “Korneliyo!”
4  Wanuna loyi a yi honolela, kutani hikwalaho ka ku tshuka, a ku: “I yini, Hosi?” Yi ku eka yena: “Swikhongelo swa wena ni tinyiko ta tintswalo swi tlhandlukile swi va xitsundzuxo emahlweni ka Xikwembu.
5  Kutani sweswi rhuma vavanuna eYopa va ya vitana Simoni loyi a thyiweke Petro.
6  Wanuna loyi u rhurheriwe eka Simoni, lowa mutlhuvutsi wa madzovo, loyi a nga ni yindlu ekusuhi ni lwandle.”
7  Endzhakunyana ka loko ntsumi leyi vulavuleke na yena yi sukile, u vitane vambirhi va malandza ya yindlu yakwe ni socha leri tinyiketeleke exikarhi ka lawa a ma tshama ma n’wi languterile,
8  kutani a va rungulela hinkwaswo, a va rhuma eYopa.
9  Hi siku leri tlhandlamaka loko va ya emahlweni ni riendzo ra vona va tshinela emutini, Petro a tlhandlukela elwangwini ra yindlu kwalomu ka awara ya vutsevu a ya khongela.
10  Kambe a twa ndlala swinene a lava ku dya. Kuteloko va ha lunghiselela, a khomiwa hi riphume
11  kutani a vona tilo ri pfuleka ni xibya xo karhi xi xika ku fana ni nguvu leyikulu ya ntsembyana yi lengeletiwa hi tinhla ta yona ta mune ehenhla ka misava;
12  naswona eka yona a ku ri ni mixaka hinkwayo ya swivumbiwa swa milenge ya mune ni swilo leswi kokovaka swa misava ni tinyenyana ta tilo.
13  Kutani rito ri ta eka yena ri ku: “Tlakuka, Petro, u tlhava u dya!”
14  Kambe Petro a ku: “Swi nga vi tano nikatsongo, Hosi, hikuva a ndzi si tshama ndzi dya nchumu lowu nyameke ni lowu nga basangiki.”
15  Kutani rito ri tlhela ri vulavula na yena, ra vumbirhi: “Tshika ku vula leswaku swilo leswi Xikwembu xi swi basiseke swi nyamile.”
16  Leswi swi humelela ra vunharhu, kutani hi ku hatlisa xibya xi tlhandlukiseriwa etilweni.
17  Kuteloko Petro a pfilunganyekile swinene endzeni malunghana ni leswi xivono lexi a xi voneke xi nga ha vulaka swona, waswivo, vavanuna lava rhumiweke hi Korneliyo va vutisise hi ta yindlu ya Simoni kutani va yima enyangweni.
18  Va huwelela va vutisisa loko Simoni loyi a a thyiwe Petro a rhurheriwe kwalaho.
19  Loko Petro a ha anakanyisisa hi xivono, moya wu ku: “Waswivo! Vavanuna vanharhu va lava wena.
20  Xisweswo, tlakuka, u ya exithezini xa le hansi u famba na vona, u nga kanakani nikatsongo, hikuva va rhumiwe hi mina.”
21  Kutani Petro a ya exithezini xa le hansi eka vavanuna volavo, a ku: “Maswivo! Hi mina loyi mi n’wi lavaka. Xana mi te hi xivangelo xihi?”
22  Va ku: “Korneliyo, ndhuna ya vuthu, wanuna wo lulama, la chavaka Xikwembu, loyi tiko hinkwaro ra Vayuda ri vulavulaka kahle ha yena, u nyikiwe swiletelo swa Xikwembu hi ntsumi yo kwetsima leswaku a ku vitana u ya endlwini yakwe ni leswaku a ta twa swilo leswi u nga ta swi vula.”
23  Hikokwalaho a va rhamba va nghena, a va rhurhela. Hi siku leri tlhandlamaka a pfuka a famba na vona, naswona van’wana va vamakwavo lava a va huma eYopa va famba na yena.
24  Esikwini leri tlhandlamaka leri a ngheneke ha rona eKhezariya. Ina, Korneliyo, a a va languterile naswona a a vitane maxaka yakwe ni vanakulobye lavakulu.
25  Loko Petro a nghena, Korneliyo a n’wi hlanganisa, a wela ehansi emilengeni yakwe a n’wi nkhinsamela.
26  Kambe Petro a n’wi tlakusa, a ku: “Tlakuka; na mina ndzi munhu.”
27  Hiloko a nghena a ha bula na yena, kutani a kuma vanhu vo tala va hlengeletanile,
28  a ku eka vona: “Mi swi tiva kahle leswaku a swi pfumeleriwi leswaku Muyuda a tihlanganisa kumbe a tshinelela munhu wa rixaka rin’wana; kambe Xikwembu xi ndzi kombe leswaku ndzi nga vuli munhu leswaku u nyamile kumbe a nga basanga.
29  Kutani ndzi tile, ndzi nga landzuli, loko ndzi vitaniwa. Hikokwalaho ndza mi vutisa leswaku ndzi tiva xivangelo xa ku vitaniwa ka mina.”
30  Hiloko, Korneliyo a ku: “Emasikwini ya mune lama hundzeke ku sukela enkarhini lo-​wu a ndzi khongela ha wona endlwini ya mina hi awara ya vukaye, kutani waswivo, a ku yime wanuna wa swiambalo swo vangama emahlweni ka mina
31  hiloko a ku, ‘Korneliyo, xikhongelo xa wena xi twiwe hi tindleve timbirhi naswona tinyiko ta wena ta tintswalo ti tsundzukiwile emahlweni ka Xikwembu.
32  Hikokwalaho, rhuma vanhu va ya vitana Simoni eYopa, loyi a thyiweke Petro. Wanuna loyi u rhurheriwe endlwini ya Simoni, mutlhuvutsi wa madzovo, ekusuhi ni lwandle.’
33  Hikokwalaho xikan’we-kan’we ndzi rhume vanhu eka wena, naswona u endle kahle hi ku ta laha. Enkarhini lowu hinkwerhu hi kona emahlweni ka Xikwembu leswaku hi ta twa swilo hinkwaswo leswi Yehovha a ku leriseke leswaku u swi vula.”
34  Hiloko Petro a pfula nomu wakwe a ku: “Hakunene ndza swi xiya leswaku Xikwembu a xi yi hi nghohe,
35  kambe eka tiko rin’wana ni rin’wana munhu loyi a xi chavaka a tlhela a endla ku lulama wa amukeleka eka xona.
36  Xi rhumele rito eka vana va Israyele leswaku xi va byela mahungu lamanene ya ku rhula hi Yesu Kreste: Loyi hi yena Hosi ya van’wana hinkwavo.
37  Ma yi tiva mhaka leyi ku vulavuriweke ha yona eYudiya hinkwaro, ku sukela eGaleliya endzhaku ka nkhuvulo lowu Yohane a chumayeleke ha wona,
38  ku nga wa Yesu loyi a a huma eNazareta, ndlela leyi Xikwembu xi n’wi toteke ha yona hi moya lowo kwetsima ni matimba, naswona u tsemakanye etikweni a endla leswinene ni ku horisa hinkwavo lava a va tshikileriwe hi Diyavulosi; hikuva Xikwembu a xi ri na yena.
39  Naswona hina hi timbhoni ta swilo hinkwaswo leswi a swi endleke etikweni ra Vayuda ni le Yerusalema; kambe va tlhele va n’wi dlaya hi ku n’wi hayeka emhandzini.
40  Xikwembu xi N’wi pfuxile hi siku ra vunharhu kutani xi n’wi endla a voniwa,
41  ku nga ri hi vanhu hinkwavo, kambe hi timbhoni leti vekiweke ka ha ri emahlweni hi Xikwembu, hi hina, lava dyeke va tlhela va nwa na yena endzhaku ka ku pfuka ka yena eka lava feke.
42  Nakambe, u hi lerise leswaku hi chumayela evanhwini ni ku nyikela vumbhoni bya rixaladza bya leswaku loyi hi Yena la lerisiweke hi Xikwembu leswaku a va muavanyisi wa lava hanyaka ni lava feke.
43  Vaprofeta hinkwavo va nyikela vumbhoni ha yena, leswaku un’wana ni un’wana loyi a pfumelaka eka yena u rivaleriwa swidyoho hi vito ra yena.”
44  Loko Petro a ha vulavula hi timhaka leti moya lowo kwetsima wu xikela ehenhla ka hinkwavo lava twaka rito.
45  Naswona lavo tshembeka lava teke na Petro lava a va ri van’wana va lava yimbeke a va hlamele, hikuva nyiko ya mahala ya moya lowo kwetsima a yi chululeriwa ni le ka vanhu va matiko.
46  Hikuva a va va twa va vulavula hi tindzimi va dzunisa Xikwembu. Kutani Petro a angula a ku:
47  “Xana u kona loyi a nga alaka ni mati leswaku va nga khuvuriwi lava amukeleke moya lowo kwetsima ku fana na hina hi wu amukeleke?”
48  Hiloko a va lerisa leswaku va khuvuriwa hi vito ra Yesu Kreste. Kutani va n’wi kombela leswaku a tshama masikunyana.
4  Loko lava vambirhi va ha vulavula ni vanhu, vaprista lavakulu ni mufambisi wa tempele ni Vasaduki va va tela,
2  va siringekile hileswi a va dyondzisa vanhu ni ku vulavula erivaleni hi ta ku pfuxiwa ka Yesu eka lava feke;
3  hiloko va va khoma kutani va va nghenisa ekhotsweni ku fikela esikwini leri tlhandlamaka, hikuva se a ku ri madyambu.
4  Hambiswiritano, vo tala lava va yingiseke mhaka yoloye va kholwa, kutani nhlayo ya vavanuna yi fika kwalomu ka 5 000.
5  Hi siku leri tlhandlamaka vafumi va vona ni vakulukumba ni vatsari va hlengeletana eYerusalema
6  (swin’we na Anasi muprista lonkulu na Kayafasi na Yohane na Alekzanda ni hinkwavo lava a va ri kona lava nga maxaka ya muprista lonkulu),
7  hiloko va va yimisa exikarhi ka vona va va vutisisa va ku: “Xana leswi mi swi endle hi matimba ya mani kumbe hi vito ra mani?”
8  Kutani Petro, a tale moya lowo kwetsima, a ku eka vona: “Vafumi va vanhu ni vakulukumba,
9  loko namuntlha hi konanisiwa, hi ku landza xiendlo lexinene eka munhu la vabyaka, malunghana ni loyi a hanyiseke munhu loyi,
10  swi tiveni n’wina hinkwenu ni vanhu hinkwavo va Israyele, leswaku hi vito ra Yesu Kreste wa Munazareta, loyi mi n’wi beleleke kambe loyi Xikwembu xi n’wi pfuxeke eka lava feke, munhu loyi u yime laha mahlweni ka n’wina a ri loyi a hanyeke hikwalaho ka yena.
11  Leri i ‘ribye leri n’wina vaaki mi ri tekeke ri ri leri nga pfuniki nchumu leri veke nhloko ya yinhla.’
12  Ku tlula kwalaho, a ku na ku ponisiwa eka un’wana, hikuva ku hava vito rin’wana ehansi ka tilo leri nyikiweke vanhu leri hi faneleke ku ponisiwa ha rona.”
13  Kuteloko va vona vurhena bya Petro na Yohane, ni ku xiya leswaku a va ri vanhu lava nga dyondzekangiki, lava tolovelekeke, va hlamala. Kutani va lemuka leswaku a va tshama va ri na Yesu;
14  naswona loko va languta munhu loyi a hanyisiweke a yime na vona, a va kumanga nchumu xo xi vula leswaku va kanetana na swona.
15  Kutani va va lerisa leswaku va huma eholweni ya Sanedri, hiloko va sungula ku kanerisana,
16  va ku: “Xana hi ta endla yini hi vanhu lava? Hikuva, entiyisweni, ku humelele singita leri xiyekaka ha vona, leri vonakeke eka vaaki hinkwavo va Yerusalema; naswona a hi nge ri landzuli.
17  Nilokoswiritano, leswaku swi nga hangalaki hinkwako-nkwako exikarhi ka vanhu, a hi va xungeteni hi ku va byela leswaku va nga ha tlheli va vulavula ni munhu ni un’we hi ku landza vito leri.”
18  Hiloko va va vitana kutani va va lerisa leswaku ku nga tshuki ku va ni ndhawu leyi va vulavulaka eka yona kumbe ku dyondzisa eka yona hi ku landza vito ra Yesu.
19  Kambe Petro na Yohane va ku eka vona: “Loko swi lulamile emahlweni ka Xikwembu ku yingisa n’wina ematshan’weni ya Xikwembu, avanyisani hi n’wexe.
20  Kambe loko ku ri hina, a hi nge tshiki ku vulavula hi swilo leswi hi swi voneke ni leswi hi swi tweke.”
21  Kutani, loko va va xungetile nakambe, va va ntshunxa, hikwalaho ka leswi a va nga kumi xivangelo xo va xupula ni hikwalaho ka vanhu, hikuva hinkwavo a va vangamisa Xikwembu hikwalaho ka leswi humeleleke;
22  hikuva munhu loyi singita leri ra ku horisa ri humeleleke eka yena a a ri ni malembe yo tlula 40 hi vukhale.
23  Kuteloko va ntshunxiwile va ya eka vanhu va ka vona kutani va vika swilo leswi vaprista lavakulu ni vakulukumba va va byeleke swona.
24  Loko va twa sweswo va tlakusela marito ya vona eka Xikwembu hi mianakanyo yin’we va ku: “Hosi Leyi Lawulaka, hi Wena la endleke tilo ni misava ni lwandle ni swilo hinkwaswo leswi nga eka swona,
25  ni loyi hi moya lowo kwetsima u vuleke hi nomu wa tata wa hina Davhida, nandza wa wena, ‘Ha yini matiko ma ve ni nkitsikitsi ni vanhu va anakanyisisa hi swilo swa hava?
26  Tihosi ta misava ti tserhamile ni vafumi va vungane swin’we tanihi munhu un’we va lwa na Yehovha ni mutotiwa wakwe.’
27  Hambiswiritano, Heroda swin’we na Pontiyo Pilato ni vanhu va matiko ni vanhu va Israyele kahle-kahle a va hlengeletane emutini lowu va lwa ni nandza wa wena wo kwetsima Yesu, loyi u n’wi toteke,
28  leswaku va endla swilo leswi voko ra wena ni xikongomelo xa wena swi lavaka leswaku swi humelela.
29  Kutani, Yehovha, xiyisisa minxungeto ya vona, u pfumelela mahlonga ya wena leswaku ma hambeta ma vula rito ra wena hi vurhena lebyi heleleke,
30  u ri karhi u tshambuluta voko ra wena leswaku u horisa, ni masingita ni swihlamariso swi humelela hi vito ra nandza wa wena wo kwetsima Yesu.”
31  Kuteloko va endle xikombelo, ndhawu leyi a va hlengeletane eka yona yi ninginika; kutani hinkwavo va tala moya lowo kwetsima va vula rito ra Xikwembu hi vurhena.
32  Ku tlula kwalaho, vunyingi bya lava va kholweke a byi ri ni mbilu yin’we ni moya-xiviri wun’we, naswona hambi ku ri un’we a nga kalanga a vula leswaku swilo leswi a a ri na swona a swi ri swakwe; kambe a va ri ni swilo hinkwaswo hi ku fanana.
33  Nakambe, hi matimba lamakulu vaapostola va hambeta va nyikela vumbhoni malunghana ni ku pfuxiwa eku feni ka Hosi Yesu; naswona musa lowu nga faneriwiki a wu ri eka vona hinkwavo hi mpimo lowukulu.
34  Entiyisweni, a nga kona loyi a a pfumala exikarhi ka vona; hikuva hinkwavo lava a va ri ni masimu kumbe tindlu a va swi xavisa kutani va tisa xuma xa swilo leswi xavisiweke
35  a va xi veka emilengeni ya vaapostola. A xi averiwa un’wana ni un’wana, hi ku ya hi xilaveko xa yena.
36  Kutani Yosefa, loyi a thyiweke Barnaba hi vaapostola, leri loko ri hundzuluxeriwa ri nge, N’wana wa Nchavelelo, ku nga Mulevhi, la velekiweke eKipra,
37  loyi a a ri ni xiphemu xa nsimu, a xi xavisa kutani a tisa mali ya kona, a yi veka emilengeni ya vaapostola.
26  Agripa a ku eka Pawulo: “U pfumeleriwile ku tivulavulela.” Hiloko Pawulo a tshambuluta voko rakwe a tihlamulela a ku:
2  “Malunghana ni swilo hinkwaswo leswi ndzi hehliwaka ha swona hi Vayuda, Hosi Agripa, ndzi tihlaya la tsakeke leswi ndzi tihlamulelaka emahlweni ka wena namuntlha,
3  ngopfu-ngopfu leswi u yi tivaka khwatsi mikhuva hinkwayo swin’we ni minjhekanjhekisano leyi nga kona exikarhi ka Vayuda. Hikokwalaho ndzi kombela leswaku u ndzi yingisa hi ku lehisa mbilu.
4  “Hakunene, malunghana ni mukhuva wa vutomi lebyi ndzi byi hanyeke ku sukela eku sunguleni evuntshweni bya mina exikarhi ka tiko ra rikwerhu ni le Yerusalema, Vayuda hinkwavo
5  lava a va ndzi toloverile ku sukela eku sunguleni va swi tiva, loko va navela ku nyikela vumbhoni, leswaku hi ku ya hi mpambukwa wa rilondzo leri tlurisaka, wa muxaka wa hina wa vugandzeri a ndzi hanya ndzi ri Mufarisi.
6  Kasi sweswi hikwalaho ka ntshembo wa xitshembiso lexi endliweke hi Xikwembu eka vatata wa hina ndzi vitaneriwa ku avanyisiwa;
7  kasi tinyimba ta hina ta 12 ti ni ntshembo wo fikelela ku hetiseka ka xitshembiso lexi, hi ku xi endlela ntirho wo kwetsima hi vuenti vusiku ni nhlikanhi. Vayuda va ndzi hehla malunghana ni ntshembo lowu, Wena hosi.
8  “Ha yini mi swi teka swi nga khorwisi eka n’wina leswaku Xikwembu xi pfuxa lava feke?
9  Hi xikombiso, mina kahle-kahle a ndzi ehleketa leswaku ndzi fanele ku endla swiendlo swo tala swo lwisana ni vito ra Yesu wa Munazareta;
10  leswi, entiyisweni, ndzi swi endleke eYerusalema, naswona vakwetsimi vo tala ndzi va pfalerile emakhotsweni, tanihi leswi ndzi kumeke mfanelo eka vaprista lavakulu; kutani loko va lava ku dlayiwa, ndzi hlawule ku ka ndzi nga yimi na vona.
11  Hi ku va xupula minkarhi yo tala emasinagogeni hinkwawo a ndzi ringeta ku va sindzisa ku landzula vupfumeri bya vona; leswi a ndzi va hlundzukele ngopfu, ndzi kale ndzi va xanisa hambi ehandle ka miti.
12  “Loko ndzi ri karhi ndzi endla matshalatshala lawa naswona ndzi ya eDamaska hi mfanelo ni mpfumelelo lowu humaka eka vaprista lavakulu,
13  Wena hosi, ninhlikanhi egondzweni ndzi vone ku vonakala loku tlulaka ku vangama ka dyambu loku humaka etilweni ku tlhava ematlhelweni ka mina ni le matlhelweni ka lava a va famba na mina.
14  Kuteloko hinkwerhu hi wele ehansi, ndzi twe rito ri ndzi byela hi ririmi ra Xiheveru ri ku, ‘Sawulo, Sawulo, u ndzi xanisela yini? Ku tshamela ku raha tinsungunu swi nonon’hwisela wena.’
15  Kambe ndzi te, ‘Hi wena mani, Hosi?’ Kutani Hosi yi ku, ‘Hi mina Yesu loyi u n’wi xanisaka.
16  Nilokoswiritano, pfuka u yima hi milenge. Hikuva hikwalaho ka leswi ndzi tivonakarisile eka wena leswaku ndzi ku hlawula u va mulanguteri ni mbhoni ya swilo leswi u swi voneke ni swilo leswi ndzi nga ta endla leswaku u swi vona malunghana na mina;
17  ndzi ku kutsula eka vanhu lava ni le matikweni lawa ndzi ku rhumaka eka wona,
18  leswaku u pfula mahlo ya vona, u va susa emunyameni va ya eku vonakaleni ni le ka vulawuri bya Sathana va ya eka bya Xikwembu, leswaku va amukela ndzivalelo wa swidyoho ni ndzhaka exikarhi ka lava kwetsimisiwaka hi ripfumelo ra vona eka mina.’
19  “Hikwalaho, Hosi Agripa, a ndzi alanga ku yingisa xivono xa le tilweni,
20  kambe ku sungula eka lava nga eDamaska ni le ka lava nga eYerusalema, kutani u hundzela eYudiya hinkwaro, ni le matikweni ndzi yise rungula ra leswaku va fanele va hundzuka kutani va tlhelela eka Xikwembu hi ku endla mintirho leyi fambelanaka ni ku hundzuka.
21  Hikwalaho ka swilo leswi Vayuda va ndzi khomile etempeleni, va ringeta ku ndzi dlaya.
22  Hambiswiritano, hikwalaho ka leswi ndzi kumeke mpfuno lowu humaka eka Xikwembu ndzi ya emahlweni ku fikela namuntlha ndzi nyikela vumbhoni eka lavatsongo swin’we ni le ka lavakulu, kambe a ndzi vuli swin’wana handle ka swilo leswi Vaprofeta swin’we na Muxe va vuleke leswaku swi ta endleka,
23  leswaku Kreste a a ta xaniseka, naswona leswi a nga wo sungula ku pfuxiwa eka lava feke, a a ta twarisa ku vonakala eka vanhu lava ni le matikweni.”
24  Kuteloko a ha vula swilo leswi a tihlamulela, Festo a vula hi rito lerikulu a ku: “Wa penga, Pawulo! Ku dyondza ngopfu swa ku pengisa!”
25  Kambe Pawulo a ku: “A ndzi pengi, Muchaviseki Festo, kambe ndzi vulavula marito ya ntiyiso ni ya mianakanyo yo hluteka.
26  Hakunene, hosi leyi ndzi vulavulaka na yona hi ntshunxeko wo vulavula yi swi tiva kahle swilo leswi; hikuva ndza khorwiseka leswaku ku hava ni xin’we xa swilo leswi lexi xi yi kohlaka, hikuva xilo lexi a xi endliwanga exihundleni.
27  Xana wena, Hosi Agripa, wa va kholwa Vaprofeta? Ndza swi tiva leswaku wa kholwa.”
28  Kambe Agripa a ku eka Pawulo: “Hi nkarhi wo koma a wu ta ndzi kucetela leswaku ndzi va Mukreste.”
29  Hiloko Pawulo a ku: “Ndzi nga navela eka Xikwembu ku nga khathariseki leswaku hi nkarhi wo koma kumbe hi nkarhi wo leha leswaku ku nga vi wena ntsena kambe ni hinkwavo lava va ndzi twaka namuntlha va kotisa mina, handle ka timpecana leti.”
30  Hiloko hosi yi tlakuka kutani swi va tano ni hi ndhuna-nkulu na Bernike ni vavanuna lava a va tshame na vona.
31  Kambe loko va suka, va sungula ku vulavurisana, va ku: “Munhu loyi a nga endli nchumu lexi lulameriwaka hi rifu kumbe timpecana.”
32  Ku tlula kwalaho, Agripa a byela Festo a ku: “Munhu loyi a a ta va a ntshunxiwile loko a a nga endlanga xikombelo eka Khezari.”
11  Kutani vaapostola ni vamakwavo lava a va ri eYudiya va twa leswaku vanhu va matiko na vona va amukele rito ra Xikwembu.
2  Kuteloko Petro a tlhandlukele eYerusalema, lava seketelaka mhaka ya ku yimba va kanetana na yena,
3  va vula leswaku u nghene endlwini ya vavanuna lava a va nga yimbanga naswona u dye na vona.
4  Hiloko Petro a sungula ku va hlamusela vuxokoxoko bya kona, a ku:
5  “A ndzi ri emutini wa Yopa ndzi khongela, kuteloko ndzi khomiwe hi riphume ndzi vona xivono, xibya xo karhi xi xika ku fana ni nguvu leyikulu ya ntsembyana yi lengeletiwa hi tinhla ta yona ta mune ku suka etilweni, yi fika eka mina.
6  Loko ndzi yi honolela, ndzi yi xiyisisile kutani ndzi vona swivumbiwa swa milenge ya mune swa misava ni swivandzana ni swilo leswi kokovaka ni tinyenyana ta tilo.
7  Nakambe ndzi twa rito ri ku eka mina, ‘Tlakuka, Petro, u tlhava u dya!’
8  Kambe ndzi ku, ‘Swi nga vi tano nikatsongo, Hosi, hikuva xilo lexi nyameke ni lexi nga basangiki a swi si tshama swi nghena enon’wini wa mina.’
9  Ra vumbirhi, rito leri humaka etilweni ri hlamula ri ku, ‘Tshika ku vula leswaku swi nyamile swilo leswi Xikwembu xi swi basiseke.’
10  Leswi swi humelela ra vunharhu, naswona xin’wana ni xin’wana xi tlhela xi tlhandlukiseriwa etilweni.
11  Nakambe, waswivo, hi xinkarhana xexo a ku ri ni vavanuna vanharhu va yime endlwini leyi a hi ri eka yona, va rhumiwe eka mina va huma eKhezariya.
12  Kutani moya wu ndzi byela leswaku ndzi famba na vona, ndzi nga kanakani nikatsongo. Kambe vamakwerhu lava va tsevu na vona va fambe na mina, hiloko hi nghena endlwini ya wanuna un’wana.
13  “U hi vikele hilaha a yi voneke hakona ntsumi yi yima endlwini yakwe yi ku, ‘Rhuma vavanuna eYopa va ya vitana Simoni loyi a thyiweke Petro,
14  kutani u ta ku byela swilo leswi wena ni ndyangu wa wena hinkwawo mi nga ponisiwaka ha swona.’
15  Kambe loko ndzi sungula ku vulavula, moya lowo kwetsima wu xikela ehenhla ka vona hilaha wu endleke hakona ni le ka hina eku sunguleni.
16  Hiloko ndzi tsundzuka marito ya Hosi, hilaha a yi hamba yi vula hakona yi ku, ‘Loko ku ri Yohane, u khuvule hi mati, kambe n’wina mi ta khuvuriwa hi moya lowo kwetsima.’
17  Hikokwalaho, loko Xikwembu xi va nyike nyiko leyi fanaka ya mahala hilaha xi hi nyikeke hakona hina lava kholweke Hosi Yesu Kreste, xana mina a ndzo va mani lerova ndzi nga kota ku sivela Xikwembu?”
18  Kuteloko va twe swilo leswi, va swi amukela, kutani va vangamisa Xikwembu, va ku: “Kutani, Xikwembu xi hundzule ni vanhu va matiko hi xikongomelo xa leswaku va kuma vutomi.”
19  Hikwalaho lava hangalasiweke hi nhlomulo lowu weleke Stefano va tsemakanye va ya fika ni le Fenikiya ni le Kipra ni le Antiyoka, kambe rito a va nga ri vuli eka van’wana loko ku nga ri eka Vayuda ntsena.
20  Hambiswiritano, exikarhi ka vona a ku ri ni vavanuna van’wana va le Kipra ni le Kirena lava teke eAntiyoka kutani va sungula ku vulavula ni vanhu lava vulavulaka Xigriki, va vula mahungu lamanene ya Hosi Yesu.
21  Ku tlula kwalaho, voko ra Yehovha a ri ri na vona, naswona nhlayo leyikulu leyi veke vapfumeri yi hundzukele eHosini.
22  Mhaka ya vona yi fike etindleveni ta vandlha leri a ri ri eYerusalema, naswona va rhume Barnaba ku ya fika ni le Antiyoka.
23  Loko a fika naswona a vona musa lowu nga faneriwiki wa Xikwembu, a tsaka kutani a sungula ku va khutaza hinkwavo leswaku va tshama eHosini hi mbilu hinkwayo;
24  hikuva a a ri wanuna lonene naswona a a tele moya lowo kwetsima ni ripfumelo. Ntshungu lowukulu wu engetelekile eHosini.
25  Kutani a ya eTarso a ya lavisisa Sawulo hi rixaladza
26  loko a n’wi kumile, a n’wi yisa eAntiyoka. Xisweswo lembe hinkwaro a va hlengeletana na vona evandlheni kutani va dyondzisa ntshungu lowukulu, naswona swi sungule eAntiyoka leswaku vadyondzisiwa va vitaniwa Vakreste hi nkongomiso wa Xikwembu.
27  Kutani emasikwini wolawo vaprofeta va rhelela eAntiyoka va suka eYerusalema.
28  Un’wana wa vona la vuriwaka Agabo a tlakuka, a sungula ku kombisa hi ku tirhisa moya leswaku ndlala leyikulu a yi ri kusuhi ni ku wela misava hinkwayo leyi akiweke; leyi, kunene, yi veke kona enkarhini wa Klawudiyo.
29  Kutani vadyondzisiwa va tiyimisela ku rhumela swo phalala vamakwavo lava tshamaka eYudiya un’wana ni un’wana wa vona hilaha a kotaka hakona;
30  kutani va endla tano, va swi rhumela eka vakulukumba hi voko ra Barnaba na Sawulo.
8  Loko ku ri Sawulo, a a ku seketela ku dlayiwa ka yena hi vomu. Hi siku rero vandlha leri a ri ri eYerusalema ri weriwa hi nxaniso lowukulu; van’wana hinkwavo handle ka vaapostola a va hangalake emigangeni hinkwayo ya Yudiya na Samariya.
2  Kambe vavanuna lava nga ni xichavo va rhwala Stefano va n’wi yisa exilahlweni, kutani va n’wi rila swinene.
3  Kambe, Sawulo a sungula ku khoma vandlha hi tihanyi. A hlasela yindlu yin’wana ni yin’wana, a kokela vavanuna ni vavasati ehandle, a va yisa ekhotsweni.
4  Hambiswiritano, lava a va hangalakile va nghena etikweni va vula mahungu lamanene ya rito.
5  Hi xikombiso, Filipi u rhelele emutini wa Samariya kutani a sungula ku va chumayela hi Kreste.
6  Mintshungu a yi nyikela nyingiso hi mianakanyo yin’we eka swilo leswi a swi vuriwa hi Filipi yi ri karhi yi yingisa ni ku vona masingita lawa a a ma endla.
7  Hikuva a ku ri ni vo tala lava a va ri ni mimoya leyi nga basangiki, naswona a yi huwelela hi rito lerikulu kutani yi huma. Ku tlula kwalaho, vo tala lava a va ome swirho ni lava khutaka a va hanyisiwa.
8  Kutani ku va ni ntsako lowukulu ngopfu emutini wolowo.
9  Kutani emutini lowu a ku ri ni wanuna loyi a a vuriwa Simoni, loyi, emahlweni ka leswi, a a endla masalamusi ni ku hlamarisa tiko ra Samariya, a vula leswaku yena i munhu wo karhi lonkulu.
10  Naswona hinkwavo ka vona, ku sukela eka lontsongo ku ya eka lonkulu, a va nyikela nyingiso eka yena, va ku: “Wanuna loyi i Matimba ya Xikwembu, lawa ma nga vuriwaka Lamakulu.”
11  Kutani a va nyikela nyingiso eka yena hikwalaho ka leswi a va hlamariseke nkarhi wo lehanyana hi masalamusi yakwe.
12  Kambe loko va kholwe Filipi, loyi a a vula mahungu lamanene ya mfumo wa Xikwembu ni ya vito ra Yesu Kreste, va khuvuriwile, vavanuna ni vavasati.
13  Simoni na yena u ve mupfumeri, kutani endzhaku ka ku khuvuriwa, a a tshama a ri swin’we na Filipi; naswona u hlamarisiwe hi ku vona masingita ni mintirho leyikulu ya matimba yi endleka.
14  Loko vaapostola eYerusalema va twa leswaku Samariya ri amukele rito ra Xikwembu, va rhuma Petro na Yohane va ya eka vona;
15  hiloko va rhelela kutani va va khongelela leswaku va kuma moya lowo kwetsima.
16  Hikuva a wu nga si wela ni un’we wa vona, kambe a va khuvuriwe ntsena hi vito ra Hosi Yesu.
17  Hiloko va va tlhandleka mavoko, kutani va kuma moya lowo kwetsima.
18  Kuteloko Simoni a vona leswaku moya wu nyikeriwile hikwalaho ka ku tlhandlekiwa ka mavoko ya vaapostola, a va nyika mali,
19  a ku: “Na mina ndzi nyikeni matimba lawa, leswaku mani na mani loyi ndzi n’wi tlhandlekaka mavoko a kuma moya lowo kwetsima.”
20  Kambe Petro a ku eka yena: “Silivhere ya wena a yi love na wena, hikuva u ehlekete ku kuma nyiko ya mahala ya Xikwembu hi mali.
21  A wu na xiphemu ni ku averiwa emhakeni leyi, hikuva mbilu ya wena a yi ololokanga emahlweni ka Xikwembu.
22  Hikokwalaho, hundzuka eka vubihi lebyi bya wena, u kombela Yehovha leswaku, loko swi koteka, u rivaleriwa rhengu ra mbilu ya wena;
23  hikuva ndza swi vona leswaku u nyongwa ya vuxungu ni xiboho xa leswi nga lulamangiki.”
24  Simoni a hlamula a ku: “N’wina vavanuna, ndzi kombeleleni eka Yehovha leswaku ni xin’we xa swilo leswi mi swi vuleke xi nga ti ehenhla ka mina.”
25  Hikokwalaho, loko va nyikele vumbhoni hi rixaladza naswona va vule rito ra Yehovha, va vuyele eYerusalema, kutani va vula mahungu lamanene eswimitanini swo tala swa Vasamariya.
26  Hambiswiritano, ntsumi ya Yehovha yi vulavule na Filipi, yi ku: “Tlakuka u ya edzongeni eka gondzo leri rhelelaka ri suka eYerusalema ri ya eGaza.” (Leri i gondzo ra kwandzasi.)
27  Hiloko a suka a famba, kutani waswivo, a ku ri ni mutsheniwa wa Muetiyopiya, wanuna la lawulaka ehansi ka Kandake hosi ya xisati ya Vaetiyopiya, loyi a a langutela xuma xa yena hinkwaxo. A a ye eYerusalema a ya gandzela,
28  kambe a a vuya a tshame ekalichini ya yena, a hlayela ehenhla marito ya muprofeta Esaya.
29  Kutani moya wu byela Filipi wu ku: “Tshinela u tihlanganisa ni kalichi leyi.”
30  Filipi a tsutsuma etlhelo ka yona kutani a n’wi twa a hlayela ehenhla marito ya muprofeta Esaya, kutani yena a ku: “Xana kahle-kahle wa swi tiva leswi u swi hlayaka?”
31  A ku: “Kunene, xana ndzi nga swi tivisa ku yini, handle ka loko ndzi kongomisiwa hi un’wana?” Kutani a kombela Filipi leswaku a khandziya a tshama na yena.
32  Kutani xiphemu xa Tsalwa lexi a a xi hlayela ehenhla a ku ri lexi: “U yisiwe eku dlayiweni ku fana ni nyimpfu, ni ku fana ni xinyimpfana lexi nga vulavuriki eka mutsemeti wa xona, na yena a nga wu pfuli nomu.
33  Hi nkarhi wa ku tsongahatiwa kakwe u avanyisiwe hilaha ku nga fanelangiki. I mani loyi a nga ta rungula vuxokoxoko bya xitukulwana xakwe? Hikuva vutomi byakwe byi susiwile emisaveni.”
34  Mutsheniwa a hlamula Filipi a ku: “Ndza ku kombela, Xana muprofeta u vula leswi malunghana na mani? Malunghana na yena kumbe malunghana ni munhu un’wana?”
35  Filipi a pfula nomu, kutani a sungula hi Tsalwa leri, a n’wi byela mahungu lamanene malunghana na Yesu.
36  Loko va ha famba egondzweni, va fika laha a ku ri ni nhlengeleto wa mati, hiloko mutsheniwa a ku: “Waswivo! Nhlengeleto wa mati hi lowu; i yini lexi ndzi sivelaka ku khuvuriwa?”
37  ——
38  Hiloko a lerisa leswaku kalichi yi yima, kutani havambirhi va rhelela ematini, Filipi swin’we ni mutsheniwa; hiloko a n’wi khuvula.
39  Kuteloko va humile ematini, moya wa Yehovha hi ku hatlisa wu fambisa Filipi, naswona mutsheniwa a nga ha n’wi vonanga, hikuva u ye emahlweni a tifambela a tsakile.
40  Kambe Filipi u kumeke a ri eAzoto, kutani a tsemakanya etikweni a hambeta a vula mahungu lamanene emitini hinkwayo a kondza a fika eKhezariya.
16  Kutani a fika eDerbe ni le Listra. Waswivo, a ku ri ni mudyondzisiwa un’wana loyi a vitaniwaka Timotiya, n’wana wa wansati wa Muyuda la pfumelaka kambe tata wakwe a a ri Mugriki,
2  naswona a ku vulavuriwa kahle ha yena hi vamakwavo va le Listra ni le Ikoniya.
3  Pawulo u phofule ku navela ka leswaku wanuna loyi a famba na yena, hiloko a n’wi teka a n’wi yimbisa hikwalaho ka Vayuda lava a va ri etindhawini teto, hikuva hinkwavo a va swi tiva leswaku tata wakwe a a ri Mugriki.
4  Loko va hundza hi le mitini a va nyika lava a va ri eka yona swileriso swa nawu leswaku va swi hlayisa, leswi bohiweke hi vaapostola ni vakulukumba lava a va ri eYerusalema.
5  Hikokwalaho, hakunene mavandlha a ma ya ma tiyisiwa eripfumelweni ni ku andza hi nhlayo siku rin’wana ni rin’wana.
6  Ku tlula kwalaho, va tsemakanye eFrigiya ni le tikweni ra Galatiya, hikuva moya lowo kwetsima wu va arisile ku vula rito emugangeni wa Asiya.
7  Ku tlula kwalaho, loko va fika eMisiya va endle matshalatshala yo ya eBitiniya, kambe moya wa Yesu a wu va pfumelelanga.
8  Hiloko va hundza eMisiya kutani va rhelela va ya eTrowasi.
9  Nivusiku ku humelele xivono eka Pawulo: wanuna un’wana wa Mukedoniya a a yimile a n’wi kombela a ku: “Pelela eMakedoniya u ta hi pfuna.”
10  Endzhakunyana ka loko a vone xivono, hi lave ku ya eMakedoniya, hi gimeta hileswaku Xikwembu xi hi vitane leswaku hi vula mahungu lamanene eka vona.
11  Hikokwalaho hi teke riendzo ra xikepe ku suka eTrowasi kutani hi famba hi ndlela yo tsemakanya hi ta fika eSamotraka, kambe hi siku leri landzelaka hi ya eNeyapoli,
12  hi suka kona hi ya eFilipiya, ku nga koloni, muti lowukulu wa muganga wa Makedoniya. Hi tshame emutini lowu hi heta masikunyana.
13  Kutani hi siku ra savata hi huma hi nyangwa hi ya etlhelo ka nambu, laha a hi ehleketa leswaku ku ni ndhawu ya xikhongelo; hiloko hi tshama ehansi hi vulavula ni vavasati lava a va hlengeletanile.
14  Kutani wansati un’wana la vuriwaka Lidiya, muxavisi wa swilo swa xivunguvungu, wa muti wa Tiyatira la nga mugandzeri wa Xikwembu, a a yingisile, hiloko Yehovha a pfula mbilu yakwe swinene leswaku yi nyikela nyingiso eka swilo leswi vuriwaka hi Pawulo.
15  Kuteloko yena ni ndyangu wakwe va khuvuriwa, a endla xikombelo a ku: “Loko n’wina mi ndzi avanyise leswaku ndzi tshembekile eka Yehovha, nghenani endlwini ya mina mi tshama.” Kutani a hi sindzisa ku nghena.
16  Kuteloko hi ya endhawini ya xikhongelo, nandza un’wana wa xisati loyi a a ri ni moya, dimona ra vungoma, a hlangana na hina. A a hamba a tisela vini vakwe mpindzulo lowukulu hi ku tirhisa vutshila bya ku bvumba.
17  Nandza loyi wa xisati a a tshamela ku landzelela Pawulo swin’we na hina a huwelela marito lama nge: “Vavanuna lava i mahlonga ya Xikwembu Lexi nge Henhla-henhla, lava twarisaka eka n’wina ndlela ya ku ponisiwa.”
18  A a tshamela ku endla sweswo masiku yo tala. Eku heteleleni Pawulo a karhala hi swona kutani a hundzuluka a byela moya wolowo, a ku: “Ndzi ku lerisa hi vito ra Yesu Kreste leswaku u huma eka yena.” Hiloko wu huma hi nkarhi wolowo.
19  Kutani, loko vini va yena va vona leswaku ntshembo wa vona wo kuma mpindzulo wu sukile, va khoma Pawulo na Silasi va va kokela eka vafumi endhawini ya ku xavisela,
20  loko va va yisa etindhuneni ta tiko, va ku: “Vanhu lava va pfilunganya muti wa hina swinene, kasi i Vayuda,
21  naswona va twarisa mikhuva leyi swi nga pfumeleriwiki leswaku hina hi yi amukela kumbe hi hanya ha yona, hikuva hi Varhoma.”
22  Hiloko ntshungu wu va pfukela swin’we; kutani tindhuna ta tiko, endzhaku ko handzulela tinguvu ta vona ta le handle, ti lerisa leswaku va biwa hi tinhonga.
23  Endzhaku ka loko va va be ko tala, va va hoxa ekhotsweni, va lerisa mulanguteri wa khotso leswaku a va rindza swinene.
24  Hikwalaho ka leswi a kumeke xileriso xexo, a va hoxa ekhotsweni ra le xikarhi kutani a va manya milenge hi tingole.
25  Kambe exikarhinyana ka vusiku Pawulo na Silasi a va khongela ni ku dzunisa Xikwembu hi risimu; ina, vakhotsiwa a va va twa.
26  Hi xitshuketa ku va ni ku tsekatseka lokukulu ka misava, lerova masungulo ya khotso ma ninginisiwa. Ku tlula kwalaho, tinyangwa hinkwato ti pfuleka xikan’we-kan’we, kutani timpecana ta vona hinkwavo ti ntshunxeka.
27  Mulanguteri wa khotso, loko a pfuka evurhongweni a vona tinyangwa ta khotso ti pfulekile, a hlomula banga rakwe naswona a a lava ku tidlaya, a anakanya leswaku vakhotsiwa va balekile.
28  Kambe Pawulo a huwelela hi rito lerikulu, a ku: “U nga tivavisi, hikuva hi kona hinkwerhu!”
29  Hiloko a kombela timboni kutani a tlulela endzeni, hi ku khomiwa hi ku rhurhumela, a wela ehansi emahlweni ka Pawulo na Silasi.
30  Kutani a va humesela ehandle a ku: “Vakulukumba, xana ndzi fanele ku endla yini leswaku ndzi ponisiwa?”
31  Va ku: “Pfumela eka Hosi Yesu kutani u ta ponisiwa, wena ni ndyangu wa wena.”
32  Kutani va n’wi byela rito ra Yehovha swin’we ni hinkwavo lava nga endlwini yakwe.
33  Kavaloko a famba na vona hi nkarhi wolowo wa vusiku kutani a hlantswa mimpfembeti ya vona; naswona, hinkwavo, yena ni lava va nga va yena va khuvuriwa handle ka ku hlwela.
34  Kutani a va yisa endlwini yakwe a veka swakudya etafuleni emahlweni ka vona, a tsaka swinene ni ndyangu wakwe hinkwawo leswi a kholweke Xikwembu.
35  Loko ri xa, tindhuna ta tiko ti rhuma varindzi leswaku va ku: “Ntshunxani vavanuna volavo.”
36  Kutani mulanguteri wa khotso a vikela Pawulo marito ya vona: “Tindhuna ta tiko ti rhume vanhu leswaku n’wina havambirhi mi ntshunxiwa. Hikokwalaho, humani mi tifambela hi ku rhula.”
37  Kambe Pawulo a ku eka vona: “Va hi be erivaleni hi nga ri na nandzu, hina vavanuna lava nga Varhoma, kutani va hi hoxa ekhotsweni; kutani, xana sweswi va hi ntshunxa exihundleni? Swi nga vi tano, hakunene, kambe a va te va ta hi humesa hi voxe.”
38  Kutani varindzi va vika marito lawa eka tindhuna ta tiko. Vona va sungula ku chava loko va twa leswaku vavanuna lava a va ri Varhoma.
39  Hikwalaho va ta va va kombela, endzhaku ka ku va humesa, va va kombela leswaku va huma emutini.
40  Kambe va huma ekhotsweni kutani va ya ekaya ra Lidiya, kuteloko va vona vamakwavo, va va khutaza kutani va famba.
18  Endzhaku ka swilo leswi a suka eAtena a ya eKorinto.
2  Kutani a kuma Muyuda un’wana la vuriwaka Akhwila, la velekiweke ePonto loyi a a ha ku ta hi le Italiya, na Prisila nsati wakwe, hikwalaho ka leswi Klawudiyo a a lerise Vayuda hinkwavo leswaku va suka eRhoma. Kutani a ya eka vona
3  naswona hikwalaho ka leswi a va endla ntirho lowu fanaka, a a tshama ekaya ra vona, va tirha, hikuva hi ntirho a va ri vaendli va matende.
4  Hambiswiritano, hi savata yin’wana ni yin’wana a a nyikela nkulumo esinagogeni naswona a a khorwisa Vayuda ni Magriki.
5  Kuteloko Silasi na Timotiya va rhelela ku suka eMakedoniya, Pawulo a khomeka ngopfu hi rito, a nyikela vumbhoni eka Vayuda ku tiyisekisa leswaku Yesu i Kreste.
6  Kambe endzhaku ka loko va n’wi kanetile ni ku n’wi tseketsela, a dzudza tinguvu takwe a ku eka vona: “Ngati ya n’wina a yi ve ehenhla ka tinhloko ta n’wina. Mina ndzi tengile. Ku sukela sweswi ndzi ta ya eka vanhu va matiko.”
7  Hiloko a suka kwalaho a ya nghena endlwini ya wanuna loyi a vuriwaka Titiyo Yusto, mugandzeri wa Xikwembu, loyi yindlu yakwe a yi vandzakane ni sinagoga.
8  Kambe Krispo ndhuna leyi ungamelaka sinagoga u ve mupfumeri eHosini, ni ndyangu wakwe hinkwawo wu endlise sweswo. Naswona Vakorinto vo tala lava va swi tweke va kholwa kutani va khuvuriwa.
9  Ku tlula kwalaho, nivusiku Hosi yi byela Pawulo exivonweni yi ku: “U nga chavi, kambe hambeta u vulavula u nga miyeli,
10  hikuva ndzi na wena naswona a nga kona munhu loyi a nga ta ku hlasela a ku endla swo biha; hikuva ndzi ni vanhu vo tala emutini lowu.”
11  Hiloko a tshama kona lembe ni tin’hweti ta tsevu, a dyondzisa rito ra Xikwembu exikarhi ka vona.
12  Loko Galiyo a ri hosana ya Akaya, Vayuda va pfukela Pawulo hi mianakanyo yin’we va n’wi yisa exitshan’weni xa vuavanyisi,
13  va ku: “Hi ku lwisana ni nawu munhu loyi u yisa vanhu eka tidyondzo tin’wana eku gandzeleni ka Xikwembu.”
14  Kambe loko Pawulo a lava ku pfula nomu wakwe, Galiyo a byela Vayuda a ku: “Hakunene, loko a ku ri xiendlo xo karhi lexi hoxeke kumbe xa manyala xo homboloka, N’wina Vayuda, a ndzi ta va ni xivangelo xo mi lehisela mbilu.
15  Kambe loko ku ri minjhekanjhekisano ya ku vulavula ni mavito ni nawu exikarhi ka n’wina, n’wina mi fanele ku swi vona. A ndzi naveli ku va muavanyisi wa swilo leswi.”
16  Hiloko a va hlongola exitshan’weni xa vuavanyisi.
17  Kutani hinkwavo va khoma Sostena ndhuna leyi ungamelaka sinagoga, va n’wi ba a ri emahlweni ka xitshamo xa vuavanyisi. Kambe Galiyo a a nga ri na mhaka ni swilo leswi.
18  Hambiswiritano, endzhaku ko tshama masiku yo hlayanyana, Pawulo a lela vamakwavo kutani a tlutela eSiriya, naswona a a ri na Prisila na Akhwila, misisi ya nhloko yakwe a yi tsemetiwe yi va yitsongo eKenikreya, hikuva a a ri ni xitshembiso lexi hlambanyiweke.
19  Hiloko va fika aEfesa, kutani a va siya kona; kambe yena a nghena esinagogeni a kanerisana ni Vayuda.
20  Hambileswi a va tshamela ku n’wi kombela leswaku a tshama nkarhi wo lehanyana, a nga pfumelanga
21  kambe a va lela kutani a ku eka vona: “Ndzi ta tlhela ndzi vuya eka n’wina, loko Yehovha a swi rhandza.” Hiloko a teka riendzo ra xikepe ku suka aEfesa
22  kutani a rhelela a ya eKhezariya. Kavaloko a tlhandluka a ya pfuxela vandlha, kutani a ya eAntiyoka.
23  Kuteloko a xwe nkarhinyana kona a suka endhawini yin’wana a ya eka yin’wana etikweni ra Galatiya na Frigiya, a tiyisa vadyondzisiwa hinkwavo.
24  Kutani Muyuda un’wana la vuriwaka Apolosi, la velekiweke eAleksandriya, wanuna wa matimba eku vulavuleni, a fika aEfesa; naswona Matsalwa a a ma tiva kahle.
25  Munhu loyi a a leteriwe hi nomu hi ndlela ya Yehovha, naswona leswi a a pfurha hi moya, a a vulavula ni ku dyondzisa hilaha swi nga hakona swilo leswi khumbaka Yesu, kambe a a tolovelane ni nkhuvulo wa Yohane ntsena.
26  Munhu loyi a sungula ku vulavula hi vurhena esinagogeni. Loko Prisila na Akhwila va n’wi twa, va famba na yena kutani va n’wi hlamusela ndlela ya Xikwembu hilaha ku lulameke.
27  Ku tlula kwalaho, hikwalaho ka leswi a a navela ku tsemakanya a ya eAkaya, vamakwavo va tsalela vadyondzisiwa, va va khongotela leswaku va n’wi amukela hi musa. Loko a fika kona, u va pfune ngopfu lava kholweke hikwalaho ka musa lowu nga faneriwiki [wa Xikwembu];
28  hikuva hi matimba u kombise khwatsi erivaleni leswaku Vayuda va hoxisile, a tlhela a kombisa hi Matsalwa leswaku Yesu a a ri Kreste.
17  Hiloko va hundza hi le Amfipoli ni le Apoloniya va ya fika eTesalonika, laha a ku ri ni sinagoga ya Vayuda.
2  Naswona hi ku ya hi ntolovelo wa Pawulo a nghena eka vona, kutani hi tisavata tinharhu a kanerisana na vona hi Matsalwa,
3  a hlamusela ni ku kombisa hi tinhlamuselo leswaku a swi fanela leswaku Kreste a xaniseka ni ku pfuka eka lava feke, a tlhela a vula a ku: “Loyi i Kreste, Yesu loyi ndzi n’wi twarisaka eka n’wina.”
4  Hikwalaho van’wana va vona va ve vapfumeri kutani va tihlanganisa na Pawulo na Silasi, ni vunyingi lebyikulu bya Magriki lawa a ma gandzela Xikwembu ni vavasati lavakulu vo tala ngopfu va endle tano.
5  Kambe Vayuda, hikwalaho ka mavondzo, va nghenisa vavanuna vo karhi vo homboloka va malolo entlaweni wa vona, lava dzumbaka endhawini ya ku xavisela kutani va endla ntshungu wa vapfukeri, va pfuxa hasahasa emutini. Hiloko va hlasela muti wa Yaso kutani va lava ku va tisa entshungwini lowu pfilunganyekeke.
6  Kuteloko va nga va kumi, va koka Yaso ni vamakwavo van’wana va va yisa eka vafumi va muti, va huwelela va ku: “Vanhu lava va pfuxeke ngundzungundzu emisaveni leyi akiweke va kona ni laha,
7  naswona Yaso u va amukele hi malwandla. Vanhu lava hinkwavo va endla leswi lwisanaka ni swileriso swa nawu wa Khezari, va vula leswaku ku ni hosi yin’wana, Yesu.”
8  Hakunene va pfilunganye ntshungu ni vafumi va muti loko va twa swilo leswi;
9  endzhaku ko kuma xisivanomu lexi eneleke eka Yaso ni van’wana, va va tshika va famba.
10  Hi ku hatlisa vamakwerhu va rhumela Pawulo na Silasi eBeriya nivusiku, kutani loko va fika va nghena esinagogeni ya Vayuda.
11  Kutani vona a va ri ni mianakanyo yo hluteka swinene ku tlula va le Tesalonika, hikuva va amukele rito hi mapfundza lamakulu ya mianakanyo, va kambisisa Matsalwa hi vukheta siku ni siku ku vona loko swilo leswi swi ri tano.
12  Hikokwalaho vo tala va vona va ve vapfumeri, naswona swi ve tano hi nhlayo yo nyawula ya vavasati ni vavanuna lava dumeke va Magriki.
13  Kambe loko Vayuda va le Tesalonika va twa leswaku rito ra Xikwembu ri twarisiwile ni le Beriya hi Pawulo, va tlhela va vuya kwalaho va ta hlohlotela ni ku pfilunganya mintshungu.
14  Kutani vamakwavo va hatlisa va humesa Pawulo leswaku a famba a ya fika elwandle; kambe Silasi na Timotiya va sala kwalaho.
15  Hambiswiritano, lava a va heleketa Pawulo va famba na yena va ya n’wi fikisa eAtena endzhaku ko amukela xileriso xa leswaku Silasi na Timotiya va ta eka yena hi ku hatlisa hilaha swi nga kotekaka hakona, va famba.
16  Loko Pawulo a ha va rindzile eAtena, moya wakwe endzeni kakwe wu sungula ku karhateka hi ku vona leswaku muti a wu tele swifaniso swa hava.
17  Hikwalaho a sungula ku kanerisana esinagogeni ni Vayuda ni vanhu van’wana lava a va gandzela Xikwembu ni lava a va tshuka va va kona endhawini ya ku xavisela siku rin’wana ni rin’wana.
18  Kambe van’wana eka vativi va filosofi va Vaepikuro ni Vastoyika va kanetana na yena, kasi van’wana a va ku: “Xana jakatsa leri ri lava ku vula yini?” Van’wanyana va ku: “U vonaka a ri mutwarisi wa swikwembu swimbe.” Leswi a swi vangiwa hi mhaka ya leswi a a vula mahungu lamanene ya Yesu ni ku pfuka ka lava feke.
19  Hiloko va n’wi khoma va n’wi yisa eAreyopago, va ku: “Xana hi nga tiva leswi dyondzo leyi leyintshwa leyi u yi vulaka yi nga swona?
20  Hikuva u vula swilo leswi nga tolovelekangiki etindleveni ta hina. Hikokwalaho hi navela ku tiva nhlamuselo ya swilo leswi.”
21  Entiyisweni, Vaatena hinkwavo ni vanhu vambe lava endzeke kona a va tirhisa nkarhi wa vona wo hungasa va rungulelana swo karhi kumbe ku yingisa swilo swo karhi leswintshwa.
22  Hiloko Pawulo a yima exikarhi ka Areyopago a ku: “Vavanuna va Atena, ndzi vona leswaku eka swilo hinkwaswo mi vonaka mi tinyikele ngopfu eku chaveni ka swikwembu ku tlula van’wana.
23  Hi xikombiso, loko ndzi hundza ni ku xiyisisa hi vukheta swilo swa n’wina leswi xiximiwaka ndzi kume ni alitari leyi ku tsariweke leswi eka yona ‘Eka Xikwembu Lexi Nga Tiviwiki.’ Hikokwalaho, leswi mi nga xi tiviki lexi mi kombisaka ku tinyiketela ka vukwembu eka xona, ndzi xi twarisa eka n’wina.
24  Xikwembu lexi endleke misava ni swilo hinkwaswo leswi nga eka yona, tanihi leswi xona xi nga Hosi ya tilo ni misava, a xi tshami etitempeleni leti endliweke hi mavoko,
25  naswona a xi tirheriwi hi mavoko ya vanhu onge hi loko xi pfumala xo karhi, hikuva xona xi nyika vanhu hinkwavo vutomi ni ku hefemula ni swilo hinkwaswo.
26  Naswona hi munhu un’we xi endle matiko hinkwawo ya vanhu, leswaku va tshama ehenhla ka vuandlalo hinkwabyo bya misava, kutani xi yimise minkarhi leyi vekiweke ni ku veka maava ya lomu ku tshamaka vanhu,
27  leswaku va lava Xikwembu, loko vo tshuka va xi ambamba kutani va xi kuma hakunene, hambileswi, entiyisweni, xi nga riki kule ngopfu ni un’wana ni un’wana wa hina.
28  Hikuva ha xona hi ni vutomi, ha famba hi tlhela hi va kona, hilaha van’wana va vatlhokovetseri lava nga exikarhi ka n’wina va vuleke hakona, ‘Hikuva na hina hi rixaka ra xona.’
29  “Hikokwalaho, hi ku vona leswaku hi rixaka ra Xikwembu, a hi fanelanga hi anakanya leswaku Muhanyi loyi a nga Xikwembu u fana ni nsuku kumbe silivhere kumbe ribye, ku fana ni nchumu lowu vatliweke hi vutshila ni makungu ya munhu.
30  I ntiyiso, Xikwembu xi yi honisile minkarhi yo tano yo pfumala vutivi, kambe sweswi xi byela vanhu hinkwako-nkwako leswaku va fanele va hundzuka.
31  Hikuva xi veke siku leri xi nga ni xikongomelo xo avanyisa misava leyi akiweke hi ku lulama hi wanuna loyi xi n’wi vekeke, naswona xi nyike xitiyisekiso eka vanhu hinkwavo hi ku n’wi pfuxa eka lava feke.”
32  Kutani, loko va twa hi ta ku pfuka ka lava feke, van’wana va sungula ku vungunya, kasi van’wanyana a va ku: “Hi ta ku yingisa malunghana ni leswi ni hi nkarhi wun’wana.”
33  Xisweswo Pawulo a huma exikarhi ka vona,
34  kambe vanhu van’wana va tihlanganisa na yena kutani va va vapfumeri, exikarhi ka vona a ku ri na Diyonisiyo, muavanyisi wa le hubyeni ya Areyopago, ni wansati la vuriwaka Damarisi, ni van’wana handle ka vona.
9  Kambe Sawulo, a ha ri ni mahika ya nxungeto ni ku va dlaya hi vomu vadyondzisiwa va Hosi, a ya eka muprista lonkulu
2  a kombela eka yena mapapila lama yaka emasinagogeni eDamaska, leswaku a va tisa va bohiwile eYerusalema lava a a ta va kuma va ri va Ndlela, vavanuna ni vavasati.
3  Kuteloko a ha famba, a tshinela eDamaska, kutani hi xitshuketa ku vonakala loku humaka etilweni ku tlhava ku n’wi rhendzela,
4  hiloko a wela ehansi kutani a twa rito ri ku eka yena: “Sawulo, Sawulo, u ndzi xanisela yini?”
5  A ku: “Hi wena mani, Hosi?” A ku: “Hi mina Yesu, loyi u n’wi xanisaka.
6  Nilokoswiritano, pfuka u nghena emutini, kutani u ta byeriwa leswi u faneleke ku swi endla.”
7  Kutani vavanuna lava a va famba na yena a va yimile va nga vulavuli, kunene a va wu twa mpfumawulo wa rito, kambe va nga voni munhu.
8  Kambe Sawulo a tlakuka, hambileswi mahlo yakwe a ma pfulekile a a nga voni nchumu. Kutani va n’wi kongomisa hi voko va n’wi yisa eDamaska.
9  Kutani ku ringana masiku manharhu a a nga voni nchumu, naswona a a nga dyi hambi ku ri ku nwa.
10  EDamaska a ku ri ni mudyondzisiwa un’wana la vuriwaka Ananiya, kutani Hosi yi ku eka yena exivonweni: “Ananiya!” Yena a ku: “Hi mina loyi, Hosi.”
11  Hosi yi ku eka yena: “Tlakuka, u ya exitarateni lexi vuriwaka Ndzulamo, kutani endlwini ya Yudasi u lava munhu la vuriwaka Sawulo, wa le Tarso. Hikuva, waswivo, wa khongela,
12  naswona exivonweni u vone wanuna la vuriwaka Ananiya a nghena kutani a n’wi tlhandleka mavoko leswaku a tlhela a vona.”
13  Kambe Ananiya a hlamula a ku: “Hosi, ndzi twe vo tala va vulavula hi wanuna loyi, va vula swilo swo tala swo biha swinene leswi a swi endleke eka vakwetsimi va wena eYerusalema.
14  Kutani laha u ni mfanelo leyi humaka eka vaprista lavakulu ya ku boha hinkwavo lava vitanaka vito ra wena.”
15  Kambe Hosi yi ku eka yena: “Khoma ndlela, hikuva wanuna loyi i xibya lexi hlawuriweke eka mina lexi nga ta yisa vito ra mina eka matiko swin’we ni le ka tihosi ni le ka vana va Israyele.
16  Hikuva ndzi ta n’wi kombisa erivaleni swilo swo tala swinene leswi a faneleke ku xaniseka ha swona hikwalaho ka vito ra mina.”
17  Hiloko Ananiya a famba a ya nghena endlwini, kutani a n’wi tlhandleka mavoko a ku: “Sawulo, makwerhu, Hosi Yesu la humeleleke eka wena egondzweni leri a wu ta ha rona, u ndzi rhumile, leswaku u tlhela u vona ni ku tala moya lowo kwetsima.”
18  Xikan’we-kan’we ematihlweni yakwe ku wa leswi a swi languteka ku fana ni mahakatimba, kutani a tlhela a vona; hiloko a tlakuka kutani a khuvuriwa,
19  naswona u dye swakudya a kuma ntamu. Masiku yo hlayanyana a a ri swin’we ni vadyondzisiwa eDamaska,
20  kutani hi ku hatlisa emasinagogeni a sungula ku chumayela hi Yesu, leswaku Yena i N’wana wa Xikwembu.
21  Kambe hinkwavo lava n’wi twaka va sungula ku hlamala va ku: “Xana loyi a hi yena munhu la nga dunga lava va le Yerusalema lava vitanaka vito leri, ni lava teke laha hi xikongomelo xexo, leswaku a va yisa eka vaprista lavakulu va bohiwile?”
22  Kambe Sawulo a hambeta a kuma matimba lama engetelekeke naswona a a hlanganisa tinhloko ta Vayuda lava a va tshama eDamaska loko a kombisa hilaha ku twisisekaka leswaku loyi i Kreste.
23  Kuteloko masiku yo tala swinene ma ri kusuhi ni ku hela, Vayuda va boha makungu ya ku n’wi dlaya.
24  Hambiswiritano, Sawulo u tive rhengu ra vona. Kambe a va rindza swinene hambi ku ri tinyangwa vusiku ni nhlikanhi leswaku va n’wi dlaya.
25  Hiloko vadyondzisiwa vakwe va n’wi teka kutani nivusiku va n’wi lengeleta embhoveni lowu nga erirhangwini, va n’wi nembeleta hi xirhundzu.
26  Loko a fika eYerusalema u endle matshalatshala yo tihlanganisa ni vadyondzisiwa; kambe hinkwavo a va n’wi chava, hikuva a va nga kholwi leswaku a a ri mudyondzisiwa.
27  Kutani Barnaba a n’wi pfuna a n’wi yisa eka vaapostola, yena a va byela hi vuxokoxoko hilaha a voneke Hosi hakona egondzweni ni leswaku yi vulavule na yena, ni hilaha eDamaska a vulavuleke hakona hi vurhena hi vito ra Yesu.
28  Kutani a tshama na vona, a ri karhi a nghena a huma eYerusalema, a vulavula hi vurhena hi vito ra Hosi;
29  naswona a a vulavula ni ku kanetana ni Vayuda lava vulavulaka Xigriki. Kambe vona a va endla matshalatshala ya ku n’wi dlaya.
30  Loko vamakwavo va lemuka sweswo, va n’wi rhelerisela eKhezariya kutani va n’wi yisa eTarso.
31  Kutani, hakunene, vandlha eYudiya hinkwaro na Galeliya na Samariya ri nghena eka nguva ya ku rhula, ri akeka; naswona leswi a ri famba hi ku chava Yehovha ni hi nchavelelo wa moya lowo kwetsima, a ri ya ri andza.
32  Loko Petro a tsemakanya etindhawini hinkwato u fike ni le ka vakwetsimi lava a va tshama eLida.
33  Kwalaho u kume munhu un’wana la vuriwaka Eniya, loyi a a etlele erihlakeni rakwe a nga koti nchumu ku ringana malembe ya nhungu, hikuva a a ome swirho.
34  Kutani Petro a ku eka yena: “Eniya, Yesu Kreste wa ku horisa. Pfuka u songa sangu ra wena.” Hiloko a pfuka hi ku hatlisa.
35  Kutani hinkwavo lava a va tshama eLida ni le rivaleni ra Saroni va n’wi vona, kutani va hundzukela eHosini.
36  Kambe eYopa a ku ri ni mudyondzisiwa un’wana la vuriwaka Thavitha, leri loko ri hundzuluxeriwa ri nge Dorkasi. A a ri ni swiendlo swo tala leswinene naswona a a endla tinyiko to tala ta tintswalo.
37  Kambe emasikwini wolawo u khomiwe hi vuvabyi kutani a fa. Hiloko va n’wi hlambisa va ya n’wi lata ekamareni ra le henhla.
38  Leswi Lida a wu ri kusuhi na Yopa, loko vadyondzisiwa va twa leswaku Petro a a ri emutini wolowo va rhuma vavanuna vambirhi va ya n’wi kombela va ku: “Ha ku kombela leswaku u nga kanakani ku ta fika eka hina.”
39  Hiloko Petro a tlakuka a famba na vona. Loko a fika, va n’wi yisa ekamareni ra le henhla; kutani tinoni hinkwato ti ta eka yena ti ri karhi ti rila, ti n’wi komba tinguvu to tala ta le ndzeni ni tinguvu ta le handle leti Dorkasi a a hamba a ti endla loko a ha ri na vona.
40  Kambe Petro a va humesela ehandle hinkwavo, kutani a nkhinsama hi matsolo, a khongela, a hundzulukela eka ntsumbu, a ku: “Thavitha, pfuka!” A pfula mahlo yakwe, kutani a vona Petro, a pfuka a tshama.
41  Loko a n’wi khome hi voko, a n’wi pfuxa, kutani a vitana vakwetsimi ni tinoni a va nyika yena a hanya.
42  Leswi swi tiviwe emutini hinkwawo wa Yopa, naswona vo tala va ve vapfumeri eHosini.
43  U tshame eYopa masiku yo hlayanyana swin’we na Simoni un’wana, lowa mutlhuvutsi wa madzovo.
28  Kuteloko hi fika laha ku hlayisekeke, hi kuma leswaku xihlala xexo a xi vuriwa Melita.
2  Kutani vanhu lava vulavulaka ririmi rimbe va hi kombe musa lowu nga tolovelekangiki wa vumunhu, hikuva va tshivele ndzilo kutani va hi amukela hinkwerhu va hi pfuna hikwalaho ka mpfula leyi a yi na ni hikwalaho ka xirhami.
3  Kambe loko Pawulo a hlengelete nyandza yin’wana ya mahlahla, a yi tlhandleka endzilweni, mhiri yi huma hikwalaho ka ku hisa kutani yi titsondzela evokweni rakwe.
4  Loko vanhu volavo lava vulavulaka ririmi rimbe va vona xivumbiwa xa vuxungu xi lengalenga evokweni rakwe, va sungula ku byelana va ku: “Hakunene loyi i mudlayi, hambileswi a fikeke laha ku hlayisekeke a huma elwandle, vululami byo rihisela a byi n’wi pfumelelanga ku ya emahlweni a hanya.”
5  Hambiswiritano, a dzudza xivumbiwa xa vuxungu xi wela endzilweni kambe a nga vavisekanga.
6  Kambe a va langutela leswaku u ta pfimba hi ndzhumbelo kumbe a wa a fela kwalaho. Endzhaku ko rindza nkarhinyana kutani va nga voni nchumu lowu vavisaka wu endleka eka yena, va hundzula mianakanyo ya vona va sungula ku vula leswaku i xikwembu.
7  Kutani ekusuhi ni ndhawu yoleyo nkulukumba wa xihlala xexo, la vuriwaka Publiyo, a a ri ni masimu; naswona u hi amukele hi malwandla kutani a hi rhurhela hi tintswalo masiku manharhu.
8  Kambe ku kumeke leswaku tata wa Publiyo a a etlele ehansi a karhatiwa hi ku hisa ka miri ni magagana, hiloko Pawulo a ya eka yena kutani a khongela, a n’wi tlhandleka mavoko kutani a n’wi horisa.
9  Endzhaku ka loko leswi swi humelerile, ni vanhu lavan’wana exihlaleni xexo lava a va ri ni mavabyi va ta eka yena, va hanyisiwa.
10  Naswona va hi fundzhe hi tinyiko to tala, kutani loko hi sungula ku tluta, va hi longele swilo leswi a hi swi lava.
11  Hi n’hweti ya vunharhu hi tlute hi xikepe ku suka eAleksandriya lexi a xi hete vuxika exihlaleni naswona a xi ri ni mfungho lowu nge “Vana va Zewusi.”
12  Loko hi fika ehlalukweni eSirakusa hi tshame masiku manharhu,
13  ku nga ndhawu leyi hi rhendzelekeke eka yona kutani hi fika eRegiyo. Naswona endzhaku ka siku rero ku pfuke mheho ya le dzongeni kutani hi ya fika ePuteyoli hi siku ra vumbirhi.
14  Hi fike kona hi kuma vamakwerhu kutani hi komberiwa ku tshama na vona nkombo wa masiku; kutani hi ndlela leyi hi kongoma eRhoma.
15  Ku suka kwalaho, loko vamakwerhu va twa mahungu lama khumbanaka na hina, va ta va ta hi hlangaveta eNdhawini ya ku Xavisela ya Apiyo ni le Tihotela Tinharhu, kutani loko a va vona, Pawulo a nkhensa Xikwembu, a tiya nhlana.
16  Eku heteleleni, loko hi nghena eRhoma, Pawulo u pfumeleriwe ku tshama a ri swakwe ni socha leri a ri n’wi rindza.
17  Hambiswiritano, hi siku ra vunharhu u hlengelete lava a va ri vakulukumba va Vayuda. Loko va hlengeletanile, a va byela a ku: “Vavanuna, vamakwerhu, hambileswi ndzi nga endlangiki nchumu lexi lwisanaka ni vanhu kumbe mikhuva ya vatata wa hina, ndzi nyiketiwe ndzi ri mukhotsiwa ku suka eYerusalema emavokweni ya Varhoma.
18  Naswona vona, endzhaku ko konanisa, a va navela ku ndzi ntshunxa, tanihi leswi a ku ri hava xivangelo xa leswaku ndzi fa.
19  Kambe loko Vayuda va hambeta va kaneta sweswo, ndzi boheke ku endla xikombelo eka Khezari, kambe ku nga ri swona leswaku a ndzi ri ni xo karhi xo hehla tiko ra ka hina ha xona.
20  Hikwalaho, kahle-kahle ndzi kombele ku mi vona ni ku vulavula na n’wina, hikuva ndzi bohiwe hi nketana leyi hikwalaho ka ntshembo wa Israyele.”
21  Va ku eka yena: “A hi amukelanga mapapila malunghana na wena ku suka eYudiya, hambi ku ri un’wana wa vamakwerhu lava fikeke a nga vikanga kumbe ku vula xilo xo homboloka malunghana na wena.
22  Kambe hi ehleketa leswaku swi fanerile ku twa miehleketo ya wena, hikuva entiyisweni malunghana ni mpambukwa lowu ha swi tiva leswaku kun’wana ni kun’wana wa kanetiwa.”
23  Hiloko va hlela siku na yena, kutani va ta endhawini leyi a tshamaka eka yona va tele. Kutani a va hlamusela mhaka leyi hi ku nyikela vumbhoni bya rixaladza malunghana ni mfumo wa Xikwembu ni hi ku tirhisa timhaka leti khorwisaka malunghana na Yesu hi ku landza nawu wa Muxe ni Vaprofeta, ku sukela nimixo ku fikela nimadyambu.
24  Van’wana va sungula ku kholwa swilo leswi vuriwaka; van’wanyana va nga kholwi.
25  Kutani, leswi a va nga pfumelelani, va sungula ku suka va famba, Pawulo a ri karhi a vula marito lawa: “Moya lowo kwetsima wu vule hilaha ku faneleke hi Esaya lowa muprofeta eka vatata wa n’wina,
26  wu ku, ‘Yana eka vanhu lava u ku: “Ku twa, mi ta twa kambe a mi nge twisisi nikatsongo; naswona ku languta mi ta languta kambe a mi nge voni nikatsongo.
27  Hikuva timbilu ta vanhu lava ti sihalarile, naswona hi tindleve ta vona va twile va nga anguli, kutani va pfale mahlo ya vona; leswaku va nga tshuki va vona hi mahlo ya vona ni ku twa hi tindleve ta vona ni ku twisisa hi timbilu ta vona va hundzuka, kutani ndzi va horisa.”’
28  Hikokwalaho tivani leswaku leyi, ku nga ndlela leyi Xikwembu xi ponisaka ha yona, yi rhumeriwe ematikweni; hakunene ma ta yi yingisa.”
29  —
30  Hiloko a tshama malembe mambirhi hinkwawo endlwini yakwe leyi a yi hirheke, naswona a a va amukela hi musa hinkwavo lava a va ta eka yena,
31  a chumayela hi mfumo wa Xikwembu eka vona ni ku dyondzisa swilo leswi khumbaka Hosi Yesu Kreste hi ntshunxeko lowukulu wo vulavula, handle ka xihinga.
27  Kutani leswi a ku endliwe xiboho xa leswaku hi tluta hi ya eItaliya, va nyikete Pawulo swin’we ni vakhotsiwa van’wana eka ndhuna ya vuthu leyi vuriwaka Yuliyo ya vuthu ra Awugusto.
2  Kuteloko hi khandziye xikepe lexi humaka eAdramita lexi a xi ri kusuhi ni ku tlutela etindhawini ta le vugima-lwandle emugangeni wa Asiya, hi sungula ku tluta, hi ri na Aristako wa Mukedoniya la humaka eTesalonika.
3  Kutani hi siku leri tlhandlamaka hi fika eSidoni, kavaloko Yuliyo a khoma Pawulo hi musa wa vumunhu naswona a n’wi pfumelela ku ya eka vanakulobye a ya khathaleriwa hi vona.
4  Kuteloko hi suka kona hi teka riendzo ra xikepe hi tluta hi le hansi ka xisirhelelo xa Kipra, hikuva timheho a ti hi sivela;
5  kutani hi tluta elwandle leri pfulekeke etlhelo ka Kilikiya na Pamfiliya, hi fika ehlalukweni le Mira eLikiya.
6  Kambe kona ndhuna ya vuthu yi kume xikepe lexi humaka eAleksandriya lexi a xi tlutela eItaliya, hiloko yi hi khandziyisa xona.
7  Endzhaku ko tluta hi ku nonoka masiku yo hlaya swinene hi ya fika eKinida hi ku nonon’hweriwa, hikuva mheho a yi nga hi pfumeleli ku ya emahlweni, hi tlute ehansi ka xisirhelelo xa Kreta eSalmona,
8  kuteloko hi ri karhi hi lulama ni ribuwa hi ku nonon’hweriwa hi fika endhawini yin’wana leyi vuriwaka Hlaluko ro Saseka, ekusuhi na yona a ku ri ni muti wa Lasiya.
9  Leswi a ku hundze nkarhi wo leha naswona hi nkarhi lowu se a swi ri ni khombo ku tluta hikuva hambi ku titsona swakudya [ka siku ro kombela ku rivaleriwa] se a ku hundzile, Pawulo a nyikela xitsundzuxo,
10  a ku eka vona: “Vavanuna, ndzi xiya leswaku ku tluta swi ta vanga ku onhakeriwa ni ku lahlekeriwa lokukulu ku nga ri ka ndzhwalo ni xikepe ntsena, kambe ni ka mimoya-xiviri ya hina.”
11  Hambiswiritano, ndhuna ya vuthu yi yingisa mutlutisi ni n’wini wa xikepe ematshan’weni ya leswi vuriweke hi Pawulo.
12  Kutani leswi hlaluko a ri nga swi fanelekeli ku heta vuxika eka rona, vunyingi byi tsundzuxa leswaku ku tlutiwa ku sukiwa kwalaho, ku vona loko hi ndlela yo karhi va ta swi kota ku fika eFenikisi va heta vuxika kona, ehlalukweni ra Kreta leri pfulekelaka en’walungu-vuxa ni le dzonga-vuxa.
13  Ku tlula kwalaho, loko mheho ya le dzongeni yi hunga khwatsi, a va ehleketa leswaku va xi fikelerile xikongomelo xa vona, hiloko va koka nsoma kutani va sungula ku lulama ni ribuwa etlhelo ka Kreta.
14  Hambiswiritano, endzhaku ka nkarhi wo koma, mheho ya xidzedze leyi vuriwaka Yurakuloni yi xi ba hi matimba.
15  Leswi xikepe a xi biwa hi ntamu naswona xi nga swi koti ku langutana ni mheho, hi tinyiketa kutani yi hi susumeta.
16  Hiloko hi tluta hi le hansi ka xisirhelelo xa xihlala xin’wana lexitsongo lexi vuriwaka Kawuda, kambe, a hi nga swi koti nikatsongo ku fikelela xikwekwetsu encileni.
17  Kambe endzhaku ka ku xi tlakusela exikepeni va sungula ku tirhisa swipfuneto leswaku va boha xikepe hi le hansi; naswona hi ku chava ku nkhisa esaveni eSiriti, va debyisa mapindza xisweswo yi va susumeta.
18  Kambe hikwalaho ka leswi a hi pepetsekisiwa hi matimba hi xidzedze, siku leri landzelaka va sungula ku vevukisa xikepe;
19  kutani hi siku ra vunharhu, va cukumeta mapindza ya xikepe hi mavoko.
20  Kuteloko dyambu kumbe tinyeleti swi nga humeleli masiku yo tala, naswona xidzedze lexikulu xi ri ehenhla ka hina, ntshembo hinkwawo wa ku ponisiwa ka hina eku heteleleni wu hela.
21  Naswona loko ku ve ni ku titsona swakudya nkarhi wo leha, Pawulo a suka a yima exikarhi ka vona a ku: “Vavanuna, hakunene a mi fanele mi amukele xitsundzuxo xa mina, mi nga ri tekanga riendzo ra xikepe ku suka eKreta kutani mi weriwa hi ku onhakeriwa loku ni ku lahlekeriwa.
22  Kambe, sweswi ndzi mi tsundzuxa leswaku mi va ni ku khana lokukulu, hikuva ku hava moya-xiviri wa n’wina lowu nga ta lahleka, ku ta lahleka xikepe ntsena.
23  Hikuva evusikwini lebyi ekusuhi na mina ku yime ntsumi ya Xikwembu lexi ndzi nga wa xona ni lexi ndzi xi endlelaka ntirho wo kwetsima,
24  yi ku, ‘U nga chavi, Pawulo. U fanele ku yima emahlweni ka Khezari, kutani waswivo, Xikwembu xi ku nyike hinkwavo lava tlutaka na wena mahala.’
25  Hikokwalaho vanani ni ku khana lokukulu, vavanuna; hikuva ndza xi kholwa Xikwembu leswaku swi ta va hilaha ndzi byeriweke hakona.
26  Hambiswiritano, hi fanele ku cukumeteriwa eribuweni eka xihlala xin’wana.”
27  Kuteloko ku fika vusiku bya vu-14, hi ri karhi hi ndlengandlengisiwa hi ya hala ni hala elwandle ra Adriya, exikarhi ka vusiku vatluti va sungula ku ehleketa leswaku a va tshinela eribuweni.
28  Hiloko va pima vuenti kutani va kuma ku ri tifatomo ta 20; kavaloko va ya emahlweni mpfhuka wo koma va tlhela va pima kutani va kuma ku ri tifatomo ta 15.
29  Kutani hi ku chava leswaku hi nga ha cukumeteriwa kun’wana emaribyeni, va hoxa tinsoma ta mune hi le ncileni wa xikepe ivi va navela onge ri nga xa.
30  Kambe loko vatluti va sungula ku lava ku baleka exikepeni naswona va nembeleta xikwekwetsu elwandle va endla onge va kunguhata ku ehlisa tinsoma exifuveni xa xikepe,
31  Pawulo a byela ndhuna ya vuthu ni masocha a ku: “Loko vavanuna lava va nga tshami exikepeni, a mi nge poni.”
32  Hiloko masocha ma tsema mapindza ya xikwekwetsu kutani ma xi tshika xi wa.
33  Kuteloko ri lava ku xa, Pawulo a sungula ku va khutaza hinkwavo leswaku va dya, a ku: “Namuntlha i siku ra vu-14 mi rindzile, kutani mi hambete mi titsona swakudya, hikuva a mi dyanga nchumu.
34  Hikokwalaho ndzi mi khutaza leswaku mi dya, leswi swi endleriwa leswaku mi hlayiseka; hikuva ku hava nsisi ni wun’we wa nhloko ya un’wana wa n’wina lowu nga ta lova.”
35  Loko a vule leswi, na yena a teka xinkwa, a nkhensa Xikwembu emahlweni ka vona hinkwavo kutani a xi phema a sungula ku dya.
36  Hiloko hinkwavo va khana kutani va dya.
37  Kutani, hinkwerhu ka hina, mimoya-xiviri leyi a yi ri exikepeni a hi ri 276.
38  Loko va xurhe, va sungula ku vevukisa xikepe hi ku lahlela koroni ehandle ka xikepe elwandle.
39  Eku heteleleni loko ri xile, a va nga yi lemuki ndhawu yoleyo kambe a va vona nsonga wun’wana lowu nga ni ribuwa, kutani a va tiyimiserile ku xi yisa kona xikepe, loko va swi kota.
40  Kutani, va tsema tinsoma, va ti tshika ti wela elwandle, hi nkarhi lowu fanaka va ntshunxa tingoti ta swihundzulo leswitsongo, endzhaku ko tlakusela tsanga ra le mahlweni emhehweni, va kongoma eribuweni.
41  Kuteloko va gomula ndhundhuma ya sava leyi biwaka hi lwandle matlhelo hinkwawo, va nkhisa esaveni hi xikepe kutani xifuva xa xikepe xi khwekela xi tshama xi nga tsekatseki, kambe ncila wu sungula ku tshoveka hi matimba wu va swipetlu.
42  Hiloko masocha ma tiyimisela ku dlaya vakhotsiwa, leswaku ku nga vi na munhu la hlambelaka, a baleka.
43  Kambe ndhuna ya vuthu a yi navela ku ponisa Pawulo kutani yi va sivela eka xikongomelo xa vona. Hiloko yi lerisa lava kotaka ku hlambela leswaku va tihoxa endzeni ka lwandle va rhanga va ya fika eribuweni,
44  ni lavan’wana leswaku va endla tano, van’wana va khandziya mapulanga kasi van’wana va khandziya swilo swin’wana leswi a swi ri exikepeni. Xisweswo hinkwavo va fika eribuweni va hlayisekile.
7  Kambe muprista lonkulu a ku: “Xana swilo leswi swi tano?”
2  A ku: “Vavanuna, vamakwerhu na vatatana, twanani. Xikwembu xa ku vangama xi humelele eka tata wa hina Abrahama loko a ri eMesopotamiya, a nga si tshama eHarani,
3  kutani xi ku eka yena, ‘Huma etikweni ra wena ni le maxakeni ya wena u ta etikweni leri ndzi nga ta ku komba rona.’
4  Hiloko a huma etikweni ra Vakalediya a ya tshama eHarani. Kutani ku suka kona, endzhaku ka ku fa ka tata wakwe, Xikwembu xi endle leswaku a cinca vutshamo byakwe a ta etikweni leri mi tshamaka eka rona sweswi.
5  Kambe a xi n’wi nyikanga ni xigotso xa ndzhaka eka rona, e-e, ni ndhawunyana leyi ringanaka ni nkondzo; kambe xi tshembise ku n’wi nyika rona ri va ra yena, ni leswaku endzhaku ka yena xi ta ri nyika mbewu yakwe, kasi enkarhini wolowo a a nga ri na n’wana.
6  Ku tlula kwalaho, Xikwembu xi vulavula emhakeni leyi, leswaku mbewu yakwe a yi ta va valuveri etikweni rimbe naswona vanhu a va ta va endla mahlonga ni ku va xanisa ku ringana malembe ya 400.
7  Xikwembu xi te, ‘Naswona tiko leri va nga ta ri tirhela ndzi ta ri avanyisa, kutani endzhaku ka swilo leswi va ta huma va ndzi endlela ntirho wo kwetsima endhawini leyi.’
8  “Xi tlhele xi n’wi nyika ntwanano wa ku yimba; xisweswo u ve tata wa Isaka kutani a n’wi yimbisa hi siku ra vunhungu, Isaka yena a va tata wa Yakobe, Yakobe a va tata wa tinhloko ta mindyangu ta 12.
9  Hiloko tinhloko ta mindyangu ti va ni mavondzo eka Yosefa kutani ti n’wi xavisa aEgipta. Kambe Xikwembu a xi ri na yena,
10  naswona xi n’wi kutsurile emahlomulweni yakwe hinkwawo kutani xi n’wi nyika nsovo ni vutlhari emahlweni ka Faro hosi ya Egipta. Hiloko yena a n’wi veka leswaku a lawula Egipta ni yindlu yakwe hinkwayo.
11  Kambe ku va ni ndlala etikweni hinkwaro ra Egipta ni ra Kanana, nhlomulo wu va lowukulu; naswona vatata wa hina a va nga swi kumi swakudya.
12  Kambe Yakobe a twa leswaku a ku ri ni swakudya aEgipta kutani ro sungula a rhuma vatata wa hina.
13  Ra vumbirhi Yosefa a tiviwa hi vamakwavo; hiloko nyimba ya ndyangu wa Yosefa yi vonaka eka Faro.
14  Hiloko Yosefa a rhumela rito leswaku ku ya vitaniwa Yakobe tata wakwe ni maxaka yakwe hinkwawo endhawini yoleyo, nhlayo ya kona yi ri mimoya-xiviri ya 75.
15  Yakobe a rhelela aEgipta. Kutani a fa; swi va tano ni hi vatata wa hina,
16  hiloko va hundziseriwa eXikeme kutani va latiwa eka sirha-bako leri Abrahama a ri xaveke hi nxavo wa mali ya silivhere eka vana va Hemori eXikeme.
17  “Kuteloko ku tshinela nkarhi wa ku hetiseka ka xitshembiso lexi Xikwembu xi xi vuleke eka Abrahama hi ku kongoma, vanhu va engeteleka ni ku andza aEgipta,
18  kukondza ku va ni hosi yin’wanyana aEgipta, leyi a yi nga ti tivi ta Yosefa.
19  A yi tirhisa mano erixakeni ra hina yi tlhela yi sindzisa vatata wa hina hi ndlela leyi hoxeke leswaku va cukumeta tincece ta vona, leswaku ti nga londzovotiwi.
20  Muxe u velekiwe hi nkarhi wolowo, naswona a a sasekile eka Xikwembu. U wundliwe tin’hweti tinharhu ekaya ra tata wakwe.
21  Kambe loko a cukumetiwile, n’wana wa xisati wa Faro u n’wi tekile a n’wi kurisa a va n’wana wakwe.
22  Hikwalaho Muxe u leteriwe hi vutlhari hinkwabyo bya Vaegipta. Entiyisweni, a a ri ni matimba emaritweni yakwe ni le swiendlweni swakwe.
23  “Kuteloko ku hetiseka nkarhi wa lembe rakwe ra vu-40, embilwini yakwe ku fika mhaka ya leswaku a kamba vamakwavo, vana va Israyele.
24  Kutani loko a vona un’wana a khomiwa hi ndlela yo homboloka, a n’wi lamulela kutani a rihiselela loyi a khomiwaka hi ndlela yo biha hi ku dlaya Muegipta.
25  A a ehleketa leswaku vamakwavo a va ta swi twisisa leswaku Xikwembu a xi va ponisa hi voko rakwe, kambe a va swi twisisanga.
26  Kutani hi siku leri tlhandlamaka a humelela eka vona va ri karhi va lwa, hiloko a ringeta ku va hlanganisa hi ku rhula, a ku, ‘Vavanuna, mi vamakwenu. Ha yini mi khomana hi ndlela yo homboloka?’
27  Kambe loyi a a khoma warikwavo hi ndlela yo homboloka a n’wi bakanyela ekule, a ku, ‘I mani la ku vekeke leswaku u va mufumi ni muavanyisi wa hina?
28  U lava ku ndzi dlaya hi mukhuva lowu u dlayeke Muegipta ha wona tolo, a hi swona ke?’
29  Hikwalaho ka mhaka leyi Muxe a baleka kutani a va muluveri etikweni ra Midiyani, laha a veke tata wa vana vambirhi va majaha.
30  “Kuteloko ku hetiseke malembe ya 40, emananga ya Ntshava ya Sinayi ku humelela ntsumi eka yena yi ri emalangavini lama pfurhaka ya xihlahla xa mitwa.
31  Loko Muxe a swi vona a hlamarisiwa hi xivono xexo. Kambe loko a tshinela a ta kambisisa, ku ta rito ra Yehovha,
32  ‘Hi mina Xikwembu xa vatata wa wena, Xikwembu xa Abrahama ni xa Isaka ni xa Yakobe.’ Hi ku khomiwa hi ku rhurhumela, Muxe a nga xinyatanga a ya emahlweni a kambisisa.
33  Yehovha a ku eka yena, ‘Hluvula maphaxani emilengeni ya wena, hikuva ndhawu leyi u yimeke eka yona i misava yo kwetsima.
34  Kunene ndzi ku vonile ku khomiwa hi ndlela leyi hoxeke ka vanhu va mina lava va nga aEgipta, naswona ndzi twe ku konya ka vona, kutani ndzi tele ku ta va kutsula. Tana, ndzi ta ku rhuma aEgipta.’
35  Muxe loyi, loyi va n’wi landzuleke, va ku, ‘I mani la ku vekeke leswaku u va mufumi ni muavanyisi?’ Xikwembu xi rhume yena wanuna loyi leswaku a va mufumi ni mukutsuri hi voko ra ntsumi leyi humeleleke eka yena exihlahleni xa mitwa.
36  Wanuna loyi a va humesa endzhaku ko endla swihlamariso ni masingita aEgipta ni le Lwandle ro Tshwuka ni le mananga ku ringana malembe ya 40.
37  “Loyi i Muxe la byeleke vana va Israyele a ku, ‘Xikwembu xi ta mi yimisela muprofeta wo fana na mina exikarhi ka vamakwenu.’
38  Hi yena loyi a veke exikarhi ka vandlha emananga a ri ni ntsumi leyi vulavuleke na yena eNtshaveni ya Sinayi swin’we ni vatata wa hina, naswona u amukele marito lama hlawulekisiweke lama hanyaka leswaku a mi nyika wona.
39  Vatata wa hina va ale ku n’wi yingisa, kambe va n’wi bakanyele etlhelo naswona etimbilwini ta vona va vuyele aEgipta,
40  va ku eka Aroni, ‘Hi endlele swikwembu leswi nga ta hi rhangela. Hikuva Muxe loyi, la hi rhangeleke hi huma etikweni ra Egipta, a hi swi tivi leswaku ku endleke yini hi yena.’
41  Hiloko va endla rhole emasikwini wolawo kutani va yisa xitlhavelo exifanisweni xa hava, va tiphina hi mintirho ya mavoko ya vona.
42  Kutani Xikwembu xi hundzuluka xi va nyiketa leswaku va endlela vuthu ra le tilweni ntirho wo kwetsima, hilaha ku tsariweke hakona ebukwini ya vaprofeta, ‘Magandzelo ni switlhavelo a mi swi nyikelanga eka mina emananga ku ringana malembe ya 40, a hi swona ke, N’wina va yindlu ya Israyele?
43  Kambe mi rhwale ntsonga wa Moloko ni nyeleti ya xikwembu Rhofani, swifaniso leswi mi swi endleke leswaku mi swi gandzela. Hikwalaho ndzi ta mi teka ndzi mi yisa halahaya ka Babilona.’
44  “Vatata wa hina a va ri ni ntsonga wa vumbhoni emananga, hilaha xi leriseke hakona loko xi vulavula na Muxe leswaku a wu endla hi ku ya hi ntila lowu a wu voneke.
45  Naswona vatata wa hina lava va wu kumeke va tlhele va wu nghenisa va ri na Yoxuwa etikweni leri a ri ri ra matiko, lawa Xikwembu xi ma hlongoleke emahlweni ka vatata wa hina. Wu tshame kona ku fikela emasikwini ya Davhida.
46  U tsakeriwe hi Xikwembu ni ku kombela lunghelo ro lunghiselela vutshamo bya Xikwembu xa Yakobe.
47  Hambiswiritano, Solomoni u xi akele yindlu.
48  Nilokoswiritano, La nge Henhla-henhla a nga tshami etindlwini leti endliweke hi mavoko; hilaha muprofeta a vulaka hakona,
49  ‘Tilo i xiluvelo xa mina, kasi misava i vunavelo bya mina. Xana mi ta ndzi akela yindlu ya muxaka muni? ku vula Yehovha. Kumbe, xana hi yihi ndhawu leyi ndzi nga wiselaka eka yona?
50  Voko ra mina ri endle swilo leswi hinkwaswo, a hi swona ke?’
51  “Vanhu vo sihalala, lava nga yimbangiki etimbilwini ni le tindleveni, nkarhi hinkwawo mi lwisana ni moya lowo kwetsima; mi endla hilaha vatata wa n’wina va endleke hakona.
52  Hi wihi eka vaprofeta loyi vatata wa n’wina va nga n’wi xanisangiki? Ina, va dlaye lava endleke xitiviso ka ha ri emahlweni malunghana ni ku ta ka Loyi a lulameke, loyi sweswi mi hundzukeke vaxengi vakwe ni lava n’wi dlayaka hi vomu,
53  n’wina lava amukeleke Nawu lowu hundzisiweke hi tintsumi kambe mi nga wu hlayisangiki.”
54  Kutani, loko va twa swilo leswi va tlhaveka etimbilwini ta vona va sungula ku n’wi getserisela meno.
55  Kambe leswi yena a a tele moya lowo kwetsima, a languta etilweni kutani a vona ku vangama ka Xikwembu na Yesu a yime evokweni ra xinene ra Xikwembu,
56  hiloko a ku: “Maswivo! Ndzi vona matilo ma pfulekile ni N’wana wa munhu a yime evokweni ra xinene ra Xikwembu.”
57  Hikwalaho va huwelela hi marito lama tlakukeke, va tipfala tindleve hi mavoko va tsutsumela eka yena hi mianakanyo yin’we.
58  Endzhaku ka ku n’wi cukumeta ehandle ka muti, va sungula ku n’wi hoxetela hi maribye. Hiloko timbhoni ti veka tinguvu ta tona ta le handle emilengeni ya jaha leri vuriwaka Sawulo.
59  Kutani va ya emahlweni va hoxetela Stefano hi maribye, yena a kombela a ku: “Hosi Yesu, amukela moya wa mina.”
60  Kutani, a nkhinsama hi matsolo, a huwelela hi rito ra matimba a ku: “Yehovha, u nga va voni nandzu hi xidyoho lexi.” Kuteloko a vule sweswo, a etlela eku feni.
23  A ri karhi a langutisise Sanedri Pawulo a ku: “Vavanuna, vamakwerhu, emahlweni ka Xikwembu ndzi tikhome hi ripfalo leri tengeke hi ku hetiseka ku fikela namuntlha.”
2  Hiloko muprista lonkulu Ananiya a lerisa lava yimeke ekusuhi na yena leswaku va n’wi ba nomu.
3  Kutani Pawulo a ku eka yena: “Xikwembu xi ta ku ba, wena khumbi leri chuchutiweke. Xana u tshama ehansi leswaku u ndzi avanyisa hi ku landza Nawu, kutani hi nkarhi lowu fanaka u tlula Nawu, u lerisa leswaku ndzi biwa?”
4  Lava yimeke ekusuhi va ku: “Xana u rhuketela muprista lonkulu wa Xikwembu?”
5  Kutani Pawulo a ku: “Vamakwerhu, a ndzi nga swi tivi leswaku i muprista lonkulu. Hikuva ku tsariwile, ‘U nga tshuki u vulavula swo biha hi mufumi wa vanhu va ka n’wina.’”
6  Kuteloko Pawulo a lemuka leswaku ntlawa wun’wana a wu ri wa Vasaduki kambe lowun’wana a wu ri wa Vafarisi, a huwelela a ri eSanedri a ku: “Vavanuna, vamakwerhu, ndzi Mufarisi, n’wana wa Vafarisi. Ndzi avanyisiwa hikwalaho ka ntshembo wa ku pfuxiwa ka lava feke.”
7  Hikwalaho ka leswi a vuleke sweswo, ku pfuka mholovo exikarhi ka Vafarisi ni Vasaduki, kutani vunyingi byi avana.
8  Hikuva Vasaduki va vula leswaku ku hava ku pfuka ka lava feke hambi ku ri ntsumi ni moya, kambe Vafarisi va swi vula hinkwaswo erivaleni.
9  Hiloko ku tlhekeka huwa leyikulu, kutani vatsari van’wana va ntlawa wa Vafarisi va tlakuka, va sungula ku kaneta hi vukarhi, va ku: “A hi kumi nchumu lexi hoxeke eka munhu loyi; kambe loko moya kumbe ntsumi yi vulavule na yena, —.”
10  Kuteloko mholovo yi va yikulu, ndhuna ya nyimpi yi chava leswaku va nga phatlulela Pawulo, kutani yi lerisa vuthu ra masocha leswaku ri rhelela ri ya n’wi wutla exikarhi ka vona ri n’wi yisa egoveleni ra masocha.
11  Kambe hi vusiku lebyi landzelaka Hosi yi yima ekusuhi na yena yi ku: “Vana ni xivindzi lexi tiyeke! Hikuva leswi a wu nyikela vumbhoni bya rixaladza hi swilo leswi khumbaka mina eYerusalema, u fanele ku nyikela vumbhoni ni le Rhoma.”
12  Kuteloko ri xile, Vayuda va sungula xikhiri kutani va tiboha hi xihlambanyo, va vula leswaku a va nge dyi ni ku nwa va nga si dlaya Pawulo.
13  A ku ri ni vavanuna vo tlula 40 lava sunguleke xikhiri lexi tiyisiweke hi xihlambanyo;
14  kutani va ya eka vaprista lavakulu ni vakulukumba va ku: “Hi tibohe hi xihlambanyo leswaku a hi nge dyi nchumu hi nga si dlaya Pawulo.
15  Hikokwalaho, n’wina swin’we ni Sanedri byelani ndhuna ya nyimpi mhaka leyi ha yona yi faneleke ku n’wi tisa eka n’wina, onge hiloko mi kunguhata ku kumisisa kahle timhaka leti n’wi khumbaka. Kambe a nga si fika ekusuhi hi ta va hi lunghekele ku n’wi dlaya.”
16  Hambiswiritano, n’wana wa makwavo wa Pawulo wa xisati a twa leswaku va n’wi tumbelerile, kutani a ta a nghena egoveleni ra masocha a vikela Pawulo.
17  Hiloko Pawulo a vitana un’wana wa tindhuna ta vuthu a ku: “Yisa jaha leri endhuneni ya nyimpi, hikuva ri ni swo karhi swo yi vikela swona.”
18  Hikokwalaho wanuna loyi a n’wi teka a n’wi yisa endhuneni ya nyimpi a ku: “Mukhotsiwa Pawulo u ndzi vitanile kutani a kombela leswaku ndzi tisa jaha leri eka wena, hikuva ri ni swo karhi swo ku byela swona.”
19  Ndhuna ya nyimpi yi khoma jaha leri hi voko, yi suka kutani yi sungula ku ri vutisisa exihundleni yi ku: “Xana i yini leswi u lavaka ku ndzi vikela swona?”
20  Ri ku: “Vayuda va pfumelelane ku ku kombela leswaku u tisa Pawulo eSanedri mundzuku onge hiloko va kunguhata ku tiva swin’wana leswi pakanisaka swinene ha yena.
21  Ku tlula hinkwaswo, u nga pfumeli va ku kucetela, hikuva vavanuna va vona vo tlula 40 va n’wi tumbelerile, naswona va tibohe hi xihlambanyo ku ka va nga dyi ni ku nwa loko va nga si n’wi dlaya; kutani sweswi va lunghekile, va rindzele ku twa xitshembiso lexi humaka eka wena.”
22  Hikokwalaho ndhuna ya nyimpi yi tshika jaha ri famba endzhaku ka ku ri lerisa yi ku: “U nga byeli munhu leswaku u paluxe swilo leswi eka mina.”
23  Hiloko yi vitana van’wana vambirhi va tindhuna ta vuthu yi ku: “Lunghisani masocha ya 200 leswaku ma gwirima ma ya eKhezariya, ni vagadi va tihanci va 70 ni lava hlomeke hi fumu va 200, hi awara ya vunharhu ya vusiku.
24  Nakambe, lunghiselelani swifuwo swa ndzhwalo leswaku va khandziyisa Pawulo, va n’wi yisa a hlayisekile eka ndhuna-nkulu Felikisi.”
25  Kutani yi tsala papila ri yimise xileswi:
26  “Klawudiyo Lisiya, muchaviseki, Ndhuna-nkulu Felikisi: Xewani!
27  Wanuna loyi u khomiwe hi Vayuda naswona a va lava ku n’wi dlaya, kambe hi xitshuketa ndzi te ni vuthu ra masocha kutani ndzi n’wi ponisa, hikuva ndzi twe leswaku i Murhoma.
28  Naswona hi ku navela ku kumisisa xivangelo xa ku n’wi hehla ka vona, ndzi n’wi yise eSanedri ya vona.
29  Ndzi kume leswaku u hehliwa hi timhaka ta Nawu wa vona, kambe a nga hehliwi hi nchumu ni wun’we lowu lulameriwaka hi rifu kumbe timpecana.
30  Kambe hikwalaho ka leswi rhengu leri nga ta endliwa eka munhu loyi ri paluxiweke eka mina, xikan’we-kan’we ndzi n’wi rhumela eka wena, ni ku lerisa vahehli leswaku va n’wi hehla emahlweni ka wena.”
31  Hikokwalaho masocha lawa ma teka Pawulo hi ku ya hi swileriso swa wona kutani ma n’wi yisa eka Antipateri nivusiku.
32  Hi siku leri tlhandlamaka va pfumelela vagadi va tihanci leswaku va famba na yena, kutani va vuyela egoveleni ra masocha.
33  Vagadi va tihanci va nghena eKhezariya kutani va nyika ndhuna-nkulu papila va tlhela va nyiketa Pawulo eka yena.
34  Hiloko a ri hlaya kutani a vutisa leswaku a a huma eka xifundzha xihi, a kuma leswaku a a huma eKilikiya.
35  A ku: “Ndzi ta ku yingisa hi rixaladza, loko ku fika ni vahehli va wena.” Kutani a lerisa leswaku a rindziwa exigodlweni xa mufumi-nkulu Heroda.
22  “Vavanuna, vamakwerhu na vatatana, twanani ku tihlamulela ka mina eka n’wina.”
2  (Kutani, loko va twa leswaku a a vulavula na vona hi ririmi ra Xiheveru, va miyela va ku ntsee, hiloko a ku:)
3  “Ndzi Muyuda, la velekiweke eTarso wa Kilikiya, kambe ndzi dyondze emutini lowu emilengeni ya Gamaliyele, ndzi leteriwa hi ku ya hi rilondzo ra Nawu wa vakokwana, ndzi hisekela Xikwembu hilaha hinkwenu ka n’wina mi endlaka hakona namuntlha.
4  Naswona ndzi xanise Ndlela leyi ku fikela eku feni, ndzi boha ni ku nyiketa emakhotsweni vavanuna swin’we ni vavasati,
5  hilaha muprista lonkulu ni nhlengeletano hinkwayo ya vakulukumba yi nga nyikelaka hakona vumbhoni ha mina. Eka vona ndzi tlhele ndzi kuma mapapila lama yaka eka vamakwerhu eDamaska, naswona a ndzi ri endleleni ya mina yo ya teka lava a va ri kwale ndzi va tisa eYerusalema va bohiwile va xupuriwa.
6  “Kambe loko ndzi ri karhi ndzi famba ndzi tshinela ekusuhi na Damaska, kwalomu ka nhlikanhi, hi xitshuketa ku vonakala lokukulu loku humaka etilweni ku tlhava ku ndzi rhendzela,
7  hiloko ndzi wela ehansi ndzi twa rito ri ku eka mina, ‘Sawulo, Sawulo, u ndzi xanisela yini?’
8  Ndzi hlamula ndzi ku, ‘Hi wena mani, Hosi?’ Kutani a ku eka mina, ‘Hi mina Yesu wa Munazareta, loyi u n’wi xanisaka.’
9  Kutani vavanuna lava a va ri na mina va ku vonile hakunene ku vonakala, kambe a va ri twanga rito ra loyi a a vulavula na mina.
10  Kavaloko ndzi ku, ‘Xana ndzi ta endla yini, Hosi?’ Hosi yi ku eka mina, ‘Tlakuka, u ya eDamaska, u ta fika u byeriwa hinkwaswo leswi u nga ta swi endla.’
11  Kambe leswi a ndzi nga koti ku vona nchumu hi mhaka ya ku vangama ka ku vonakala koloko, ndzi fike eDamaska, ndzi kongomisiwa hi voko ra lava a va ri na mina.
12  “Kutani Ananiya, wanuna un’wana wa xichavo hi ku ya hi Nawu, loyi Vayuda lava a va tshama kwalaho a va vulavula kahle ha yena,
13  a ta eka mina, a yima ekusuhi na mina, a ku eka mina, ‘Sawulo, makwerhu, tlhela u vona!’ Kutani ndzi n’wi languta hi nkarhi wolowo.
14  A ku, ‘Xikwembu xa vatata wa hina xi ku hlawurile leswaku u tiva ku rhandza ka xona ni ku vona Loyi a lulameke ni ku twa rito ra nomu wakwe,
15  hikuva u ta va mbhoni yakwe eka vanhu hinkwavo malunghana ni swilo leswi u swi voneke ni ku swi twa.
16  Kutani sweswi ha yini u hlwela? Tlakuka, khuvuriwa u hlantswa swidyoho swa wena swi suka hi ku vitana vito rakwe.’
17  “Kambe loko ndzi vuyele eYerusalema naswona ndzi ri karhi ndzi khongela etempeleni, ndzi weriwe hi riphume
18  kutani ndzi n’wi vona a ku eka mina, ‘Hatlisa u huma eYerusalema u nga hlweli, hikuva a va nge byi pfumeli vumbhoni bya wena malunghana na mina.’
19  Hiloko ndzi ku, ‘Hosi, va swi tiva kahle leswaku a ndzi tshamela ku khotsa ni ku ba lava kholwaka eka wena esinagogeni yin’wana ni yin’wana;
20  naswona loko ngati ya Stefano mbhoni ya wena yi halatiwa, na mina a ndzi yime ekusuhi ndzi swi seketela ni ku hlayisa tinguvu ta le handle ta lava va n’wi dlayaka.’
21  Kambe a ku eka mina, ‘Famba, hikuva ndzi ta ku rhuma ematikweni ya le kule ngopfu.’”
22  Va hambeta va n’wi yingisa ku ta fikela eka rito leri, kutani va tlakusa marito ya vona, va ku: “Susa munhu wo tano emisaveni, hikuva a a nga faneriwi hi ku hanya!”
23  Hikwalaho ka leswi a va huwelela ni ku lahletela tinguvu ta vona ta le handle, va tsutsuxela ni ritshuri emoyeni,
24  ndhuna ya nyimpi yi lerisa leswaku a nghenisiwa egoveleni ra masocha kutani yi vula leswaku u fanele ku konanisiwa a ri karhi a xupuriwa, leswaku a swi tiva hi ku helela leswi a swi endla leswaku va huwelela eka yena hi ndlela leyi.
25  Kambe loko va n’wi vambile leswaku a biwa hi ximoko, Pawulo a byela ndhuna ya vuthu leyi a yi yime kwalaho a ku: “Xana swa pfumeleriwa leswaku mi ba munhu la nga Murhoma, a nga dyiwanga hi nandzu?”
26  Loko ndhuna ya vuthu yi twa leswi, yi ya endhuneni ya nyimpi yi yi vikela, yi ku: “Xana u kunguhata ku endla yini? Phela, munhu loyi i Murhoma.”
27  Hiloko ndhuna ya nyimpi yi tshinela kutani yi ku eka yena: “Ndzi byele, Xana u Murhoma?” Yena a ku: “Ina.”
28  Ndhuna ya nyimpi yi angula yi ku: “Ndzi xave timfanelo leti ta ku va muaka-tiko hi ntsengo lowukulu wa mali.” Pawulo a ku: “Kambe mina ndzi velekeriwe eka tona.”
29  Hikokwalaho, hi ku hatlisa vavanuna lava a va lava ku n’wi konanisa va ri karhi va n’wi xanisa va n’wi sukela; kutani ndhuna ya nyimpi yi chava loko yi kumisise leswaku a a ri Murhoma ni leswi yi n’wi boheke.
30  Hi siku leri tlhandlamaka, loko yi navela ku tiva kahle leswaku ha yini a hehliwa hi Vayuda, yi n’wi ntshunxa kutani yi lerisa vaprista lavakulu ni Sanedri hinkwayo leswaku yi hlengeletana. Hiloko yi tisa Pawulo yi n’wi yimisa exikarhi ka vona.
6  Emasikwini lawa, loko vadyondzisiwa va engeteleka, Vayuda lava vulavulaka Xigriki va n’unun’utela Vayuda lava vulavulaka Xiheveru, hikuva tinoni ta vona a ti honisiwa eka mphakelo wa siku ni siku.
2  Kutani lava 12 va vitana vunyingi bya vadyondzisiwa byi ta eka vona va ku: “A swi hi tsakisi leswaku hi tshika rito ra Xikwembu hi ya phakela swakudya ematafuleni.
3  Kutani, vamakwerhu, n’wina lavisisani vavanuna va nkombo lava ku tiyisekiwaka ha vona exikarhi ka n’wina, lava teleke moya ni vutlhari, leswaku hi va veka entirhweni lowu wu faneleke;
4  kambe hina hi ta tinyiketela exikhongelweni ni le vutirhelini bya rito.”
5  Naswona nchumu lowu vuriweke a wu tsakeriwa hi vunyingi hinkwabyo, kutani va langa Stefano, wanuna la teleke ripfumelo ni moya lowo kwetsima, na Filipi na Prokoro na Nikanoro na Timoni na Parmena na Nikolawo, muproselita wa le Antiyoka;
6  va va veka emahlweni ka vaapostola, loko va khongerile, vona va va tlhandleka mavoko.
7  Hikwalaho rito ra Xikwembu ri ya ri kula, ni nhlayo ya vadyondzisiwa yi ya yi andza ngopfu eYerusalema; naswona ntshungu lowukulu wa vaprista wu yingisa vupfumeri lebyi.
8  Kutani Stefano, a tele nsovo ni matimba, a a endla swihlamariso leswikulu ni masingita exikarhi ka vanhu.
9  Kambe ku humelela vavanuna van’wana exikarhi ka lava humaka laha ku vuriwaka Sinagoga ya Vantshunxiwa, ni Vakirena ni Vaaleksandriya ni lava humaka eKilikiya ni le Asiya, va ta kanetana na Stefano;
10  kambe a va nga swi koti ku tiyela vutlhari ni moya lowu a a vulavula ha wona.
11  Hiloko va kucetela vanhu exihundleni leswaku va ku: “Hi n’wi twe a vula marito yo sandza Muxe ni Xikwembu.”
12  Kutani va tlhontlha vanhu ni vakulukumba ni vatsari, naswona, va ta eka yena hi xitshuketa, va n’wi teka hi nkani va n’wi yisa eSanedri.
13  Hiloko va tisa timbhoni ta mavunwa, leti vuleke ti ku: “Munhu loyi a nga tshiki ku vula swo biha hi ndhawu leyi yo kwetsima ni hi Nawu.
14  Hi xikombiso, hi n’wi twe a vula leswaku Yesu wa Munazareta u ta wisa ndhawu leyi kutani a hundzula mintolovelo leyi Muxe a yi hundziseleke eka hina.”
15  Kuteloko hinkwavo lava tshameke eSanedri va n’wi honolerile, va vona xikandza xakwe xi fana ni xikandza xa ntsumi.
21  Kuteloko hi hambanile na vona hi teka riendzo ra xikepe, hi fambe hi ndlela yo tsemakanya hi ya fika eKosi, kambe hi siku leri tlhandlamaka hi ya fika eRhoda, kutani ku suka kona hi ya ePatara.
2  Kutani loko hi kuma xikepe lexi pelelaka eFenikiya, hi khandziya hi tluta.
3  Loko hi langutana ni xihlala xa Kipra, hi xi siye endzhaku etlhelweni ra ximatsi kutani hi tlutela eSiriya, hi ya fika eTiri, hikuva xikepe a xi fanele ku rhula ndzhwalo wa xona kona.
4  Hi lavisise vadyondzisiwa hi va kuma kutani hi tshama kona masiku ya nkombo. Kambe hi moya va byela Pawulo hi ku phindha-phindha leswaku a nga wu veki nenge eYerusalema.
5  Loko hi hete masiku, hi huma hi khoma ndlela; kambe hinkwavo, ku katsa ni vavasati ni vana, va hi heleketa ku ya fika ehandle ka muti. Hiloko hi nkhinsama ehansi eribuweni hi endla xikhongelo
6  kutani hi lelana, hi ya khandziya xikepe kambe vona va vuyela emakaya ya vona.
7  Loko hi hete riendzo ro tluta ku suka eTiri hi ya fika ePitolemayi, hi xeweta vamakwerhu kutani hi tshama na vona siku rin’we.
8  Hi siku leri tlhandlamaka hi famba hi ya fika eKhezariya, kutani hi nghena endlwini ya Filipi muevhangeli, loyi a a ri un’wana wa vavanuna va nkombo, hi tshama na yena.
9  Wanuna loyi a a ri ni vana va xisati va mune, vanhwana, lava a va profeta.
10  Kambe loko hi tshame masiku yo hlaya swinene, muprofeta un’wana loyi a vuriwaka Agabo a ta a huma eYudiya,
11  kutani a fika eka hina, a teka vamba ra Pawulo, a tiboha milenge ya yena ni mavoko a ku: “Xisweswo moya lowo kwetsima wu ri, ‘Munhu loyi vamba leri ri nga ra yena u ta bohiwa hi Vayuda hi mukhuva lowu eYerusalema kutani va n’wi nyiketa emavokweni ya vanhu va matiko.’”
12  Loko hi twa sweswo, hina swin’we ni vanhu va ndhawu yoleyo hi sungula ku n’wi kombela leswaku a nga yi eYerusalema.
13  Kutani Pawulo a hlamula a ku: “Xana mi endla yini hi ku rila ni ku ndzi tsanisa embilwini? Tiyisekani swinene, a ndzi lunghekelanga ku bohiwa ntsena kambe ni ku tlhela ndzi fa eYerusalema hikwalaho ka vito ra Hosi Yesu.”
14  Kuteloko a ala ku twa, hi swi amukela hi marito lawa: “A ku endleke ku rhandza ka Yehovha.”
15  Kutani endzhaku ka masiku lawa hi lunghiselele riendzo ivi hi ya eYerusalema.
16  Kambe ni van’wana va vadyondzisiwa va le Khezariya va famba na hina, va hi yisa eka wanuna loyi a hi ta rhurheriwa ekaya rakwe, Mnasoni un’wana wa le Kipra, mudyondzisiwa wa khale.
17  Loko hi fika eYerusalema, vamakwerhu va hi amukela hi ku tsaka.
18  Kambe hi siku leri landzelaka Pawulo a famba na hina hi ya eka Yakobo; naswona vakulukumba hinkwavo a va ri kona.
19  Kutani a va xeweta, a sungula ku va hlamusela hi vuxokoxoko mhaka ya swilo leswi Xikwembu xi swi endleke exikarhi ka matiko hi vutirheli byakwe.
20  Endzhaku ko twa sweswo va sungula ku vangamisa Xikwembu, kutani va ku eka yena: “Makwerhu, wa swi vona leswaku i vapfumeri va magidi mangani lava nga kona exikarhi ka Vayuda; naswona hinkwavo va hisekela Nawu.
21  Kambe va twe mahungu-ndlela ya leswaku a wu dyondzisa Vayuda hinkwavo exikarhi ka matiko leswaku va gwinehela Muxe, u va byela leswaku va nga va yimbisi vana va vona kumbe ku famba hi mikhuva leyi tiyeke.
22  Kutani, xana ku ta endliwa yini hi swona? Hambi swo yini va ta swi twa leswaku u fikile.
23  Hikokwalaho endla leswi hi ku byelaka swona: Hi ni vavanuna va mune lava nga ni xitshembiso lexi hlambanyiweke.
24  Famba ni vavanuna lava kutani u tibasisa swin’we na vona hi ku landza mukhuva wa kona kutani u va hakelela xuma xa vona, leswaku va byevuriwa tinhloko ta vona. Un’wana ni un’wana u ta tiva leswaku mahungu-ndlela lawa va byeriweke wona i ya hava, kambe u famba hilaha ku hlelekeke, na wena u hlayisa Nawu.
25  Loko ku ri vapfumeri lava humaka exikarhi ka matiko, hi rhumela rito, hi nyikela xiboho xa hina leswaku va fanele va tihlayisa eka leswi nyikeriwaka swifaniso swa hava swin’we ni ngati ni le ka leswi dlayiweke hi ku tlimbiwa nkolo ni le ka vumbhisa.”
26  Hiloko Pawulo a famba ni vavanuna hi siku leri tlhandlamaka kutani a tibasisa swin’we na vona hi ku landza mukhuva wa kona kutani a ya etempeleni, leswaku a nyika xitsundzuxo hi masiku lama nga ta hetisisiwa ya ku tibasisa ka mukhuva, ku fikela loko ku nyikeriwa gandzelo ra un’wana ni un’wana wa vona.
27  Kuteloko masiku ya nkombo ma ri kusuhi ni ku hela, Vayuda va le Asiya loko va n’wi vona etempeleni va sungula ku pfilunganya ntshungu hinkwawo, kutani va n’wi khoma,
28  va huwelela va ku: “Vavanuna va Israyele, pfunani! Loyi i munhu la dyondzisaka kun’wana ni kun’wana leswi lwisanaka ni vanhu ni Nawu ni ndhawu leyi, naswona ku tlula sweswo, u tise ni Magriki etempeleni naswona u nyamise ndhawu leyi yo kwetsima.”
29  Hikuva eku sunguleni va vone Trofimo wa Muefesa a ri na yena emutini, kambe a va anakanya leswaku Pawulo u n’wi tise etempeleni.
30  Kutani ku pfuka hasahasa emutini hinkwawo, vanhu va tsutsumela ndhawu yin’we; hiloko va khoma Pawulo va n’wi kokela ehandle ka tempele. Hiloko tinyangwa ti pfariwa hi ku hatlisa.
31  Kuteloko va ha lava ku n’wi dlaya, ndhuna ya vuthu yi twa rungula ra leswaku ku ni hasahasa eYerusalema hinkwaro;
32  xikan’we-kan’we yi teka masocha ni tindhuna ta vuthu yi tsutsumela eka vona. Loko va vona ndhuna ya nyimpi ni masocha, va tshika ku ba Pawulo.
33  Hiloko ndhuna ya nyimpi yi tshinela, yi n’wi khoma yi nyika xileriso xa leswaku a bohiwa hi tinketana timbirhi; kutani yi vutisisa leswaku a nga va a ri mani ni leswaku u endle yini.
34  Kambe van’wana entshungwini va sungula ku huwelela swin’wana, van’wana vona va huwelela swin’wanyana. Hi ku tsandzeka ku twisisa mhaka yo karhi leyi nga yona hikwalaho ka nkitsikitsi, a lerisa leswaku a yisiwa egoveleni ra masocha.
35  Kambe loko a fika eswikhandziyweni, xiyimo xi fike laha a rhwariwaka hi masocha hikwalaho ka madzolonga ya ntshungu;
36  hikuva vunyingi bya vanhu a byi landzela, byi huwelela byi ku: “N’wi suse!”
37  Loko a ri kusuhi ni ku yisiwa egoveleni ra masocha, Pawulo a byela ndhuna ya nyimpi a ku: “Xana ndza pfumeleriwa ku vula swo karhi eka wena?” A ku: “Kasi wa swi kota ku vulavula Xigriki?
38  Xana a hi wena Muegipta loyi emasikwini lama hundzeke a vangeke ku pfukeriwa ka mfumo ni ku humesa vavanuna va tisavula va 4 000 va ya emananga?”
39  Hiloko Pawulo a ku: “Entiyisweni, ndzi Muyuda wa le Tarso eKilikiya, muaki emutini lowu xiyekaka. Kutani ndza ku kombela, ndzi pfumelele ndzi vulavula ni vanhu lava.”
40  Endzhaku ko n’wi pfumelela, Pawulo, a yime eswikhandziyweni, a kowetela vanhu hi voko. Loko ku va ni ku miyela lokukulu, a vulavula na vona hi ririmi ra Xiheveru, a ku:
25  Hikokwalaho Festo, loko a nghenile eka hulumendhe ya xifundzha, endzhaku ka masiku manharhu u tlhandluke a ya eYerusalema ku suka eKhezariya;
2  naswona vaprista lavakulu ni vakulukumba va Vayuda va n’wi nyike rungula leri solaka Pawulo. Hiloko va sungula ku n’wi kombela,
3  va kombela leswaku a va tsakisa hi ndlela leyi nga ta hoxa wanuna loyi ekhombyeni hi ku n’wi vitana a ta eYerusalema, tanihi leswi a va lava ku n’wi tumbelela va n’wi dlaya egondzweni.
4  Hambiswiritano, Festo a hlamula leswaku Pawulo a a ta hlayisiwa eKhezariya ni leswaku yena a a ri kusuhi ni ku ya kona.
5  A ku: “Hikwalaho lava lawulaka exikarhi ka n’wina a va rhelele na mina kutani va n’wi hehla, loko ku ri ni lexi humeke endleleni hi wanuna loyi.”
6  Kuteloko a hete masiku lama nga tluliki eka nhungu kumbe khume exikarhi ka vona, a rhelela a ya eKhezariya, kutani hi siku leri tlhandlamaka a tshama exitshan’weni xa vuavanyisi a lerisa leswaku ku tisiwa Pawulo.
7  Loko a fika, Vayuda lava a va huma eYerusalema va yima va n’wi rhendzela, va n’wi hehla hi swihehlo swo tala leswikulu leswi a va nga swi koti ku kombisa vumbhoni bya swona.
8  Kambe Pawulo a tihlamulela a ku: “A ndzi endlanga xidyoho ehenhla ka Nawu wa Vayuda kumbe ehenhla ka tempele kumbe ehenhla ka Khezari.”
9  Festo, hi ku navela ku tsakeriwa hi Vayuda, a angula Pawulo a ku: “Xana a wu swi naveli ku ya eYerusalema kutani u avanyisiwa kona emahlweni ka mina malunghana ni swilo leswi?”
10  Kambe Pawulo a ku: “Ndzi yime emahlweni ka xitshamo xa Khezari xa vuavanyisi, laha ndzi faneleke ku avanyisiwa kona. A ndzi endlanga leswi hoxeke eka Vayuda, hilaha na wena u swi kumisisaka kahle hakona.
11  Loko, hi hala tlhelo, ndzi ri la hoxisaka niloko kunene ndzi endle leswi lulameriwaka hi rifu, a ndzi ali ku fa; loko, hi tlhelo lerin’wana, xi nga ri kona ni xin’we xa swilo leswi vanhu lava va ndzi hehlaka ha swona, a ku na munhu loyi a nga ndzi yisaka eka vona ku va tsakisa. Ndzi endla xikombelo eka Khezari!”
12  Kutani Festo, endzhaku ko vulavula ni huvo ya vatsundzuxi, a angula a ku: “U endle xikombelo eka Khezari; u ta ya eka Khezari.”
13  Kuteloko ku hundze masikunyana, Agripa lowa hosi na Bernike va fika eKhezariya va ri eriendzweni ra xichavo eka Festo.
14  Kutani, loko va tshame masiku yo hlaya kona, Festo a byela hosi timhaka leti khumbaka Pawulo, a ku: “Ku ni wanuna un’wana la siyiweke a ri mukhotsiwa hi Felikisi,
15  naswona loko ndzi ri eYerusalema vaprista lavakulu ni vakulukumba va Vayuda va tise rungula malunghana na yena, va kombela vuavanyisi bya ku n’wi cukumeta.
16  Kambe ndzi va angula hi ku vula leswaku a hi endlelo ra Varhoma ku nyiketa munhu hi xikongomelo xo tsakisa van’wana loko munhu loyi a hehliwaka a nga si hlangana ni vahehli vakwe a va langutile na vona va n’wi langutile, kutani a kuma nkarhi wo tihlamulela malunghana ni xirilo xa kona.
17  Hikokwalaho loko va hlangane swin’we laha, a ndzi hlwelanga, kambe hi siku leri tlhandlamaka ndzi tshame exitshan’weni xa vuavanyisi kutani ndzi lerisa leswaku wanuna loyi a tisiwa.
18  Loko va suka va yima, vahehli a va xi humesanga xihehlo xa swilo swo homboloka leswi a ndzi swi ehleketa ha yena.
19  Va kanetane na yena ntsena malunghana ni ndlela leyi a va gandzela ha yona xikwembu ni malunghana na Yesu loyi a ku vuriwa leswaku a a file kambe Pawulo a a hamba a sindzisa leswaku wa hanya.
20  Kutani hi ku pfilunganyiwa hi ku kanetana malunghana ni timhaka leti, ndzi vutisile loko a swi tsakela ku ya eYerusalema kutani a avanyisiwa kona malunghana ni timhaka leti.
21  Kambe loko Pawulo a endla xikombelo xa leswaku a hlayisiwa kukondza xiboho xi endliwa hi Muchaviseki, ndzi lerise leswaku a hlayisiwa ku fikela loko ndzi n’wi rhumela eka Khezari.”
22  Hiloko Agripa a byela Festo a ku: “Na mina ndzi nga swi rhandza ku twa munhu loyi.” A ku: “Mundzuku, u ta n’wi twa.”
23  Hikokwalaho, hi siku leri tlhandlamaka, Agripa na Bernike va ta hi ku tinyungubyisa lokukulu kutani va nghena endhawini ya vayingiseri ni tindhuna ta nyimpi swin’we ni vavanuna lava tlakukeke emutini, kuteloko Festo a nyike xileriso, Pawulo a tisiwa.
24  Kutani Festo a ku: “Hosi Agripa na n’wina hinkwenu vavanuna lava nga kona swin’we na hina, ma n’wi vona wanuna loyi, loyi vunyingi hinkwabyo bya Vayuda byi endleke xirilo ha yena eka mina eYerusalema ni laha, byi huwelela leswaku a nga fanelanga ku ya emahlweni a hanya.
25  Kambe ndzi xiye leswaku a nga endlanga nchumu lexi lulameriwaka hi rifu. Loko munhu loyi a endla xikombelo eka Muchaviseki, ndzi bohe ku n’wi yisa eka yena.
26  Kambe malunghana na yena a ndzi na nchumu lexi tiyeke lexi ndzi nga xi tsalelaka Hosi ya mina. Hikokwalaho ndzi n’wi tise emahlweni ka n’wina, ngopfu-ngopfu emahlweni ka wena, Hosi Agripa, leswaku, endzhaku ka loko ku endliwe nkonaniso wa vuavanyisi, ndzi kuma xo xi tsala.
27  Hikuva swi vonaka swi nga twali eka mina ku rhuma mukhotsiwa kambe ndzi nga kombisi leswi a hehliwaka hi swona.”
13  EAntiyoka a ku ri ni vaprofeta ni vadyondzisi evandlheni ra kwalaho, Barnaba na Samiyoni loyi a a vuriwa Nigere, na Lukiyo wa le Kirena, na Manahene loyi a dyondzeke na Heroda mufumi wa muganga, na Sawulo.
2  Loko va tirhela Yehovha erivaleni ni ku titsona swakudya, moya lowo kwetsima wu ku: “Eka vanhu hinkwavo ndzi hlawuleleni Barnaba na Sawulo hikwalaho ka ntirho lowu ndzi va vitaneleke wona.”
3  Hiloko va titsona swakudya va tlhela va khongela, va va tlhandleka mavoko kutani va va tshika va famba.
4  Hikwalaho vavanuna lava, lava rhumiweke hi moya lowo kwetsima, va rhelela va ya eSelukiya, kutani va suka kona va tlutela eKipra.
5  Kuteloko va fika eSalami va sungula ku twarisa rito ra Xikwembu emasinagogeni ya Vayuda. Nakambe Yohane a a ri mulanguteri wa vona.
6  Kuteloko va tsemakanye xihlala hinkwaxo va kondza va ya fika ePafo, va hlangana ni wanuna un’wana, la nga noyi, muprofeta wa mavunwa, Muyuda loyi vito rakwe a a ri Bariyesu,
7  naswona a a ri ni hosana Sergiyo Pawulosi, wanuna la twisisaka. Loko a vitane Barnaba na Sawulo va ya eka yena, wanuna loyi u lave ku twa rito ra Xikwembu hi mbilu hinkwayo.
8  Kambe Elima lowa noyi (entiyisweni, vito rakwe ri hundzuluxeriwa hi ndlela yoleyo) a sungula ku kanetana na vona, a lava ku hambukisa hosana eripfumelweni.
9  Sawulo, loyi nakambe a nga Pawulo, loko a tala moya lowo kwetsima, a n’wi languta swinene
10  kutani a ku: “Wena munhu la teleke mixaka hinkwayo ya vukanganyisi ni mixaka hinkwayo ya manyala, wena n’wana wa Diyavulosi, wena nala wa xin’wana ni xin’wana lexi lulameke, xana a wu nge tshiki ku soholota tindlela leti lulameke ta Yehovha?
11  Kutani, waswivo, voko ra Yehovha ri le henhla ka wena, naswona u ta fa mahlo, a wu nge ku voni ku voninga ka dyambu ku ringana nkarhi wo karhi.” Hi ku hatlisa hunguva leyikulu ni munyama swi n’wi wela ehenhla, kutani a gugurhuteka a lava vanhu va ku n’wi kongomisa hi voko.
12  Kutani hosana, loko yi vona leswi endlekeke, yi va mupfumeri, hikuva a yi hlamarisiwe hi dyondzo ya Yehovha.
13  Hiloko vavanuna, swin’we na Pawulo, va teka riendzo ra xikepe ku suka ePafo kutani va fika le Perge ePamfiliya. Kambe Yohane a hambana na vona a vuyela eYerusalema.
14  Hambiswiritano, vona va suka ePerge, va fika le Antiyoka ePisidiya, kutani va nghena esinagogeni hi siku ra savata, va tshama ehansi.
15  Endzhaku ka loko Nawu ni marito ya Vaprofeta swi hlayiwile erivaleni, tindhuna leti ungamelaka sinagoga ti va rhumela rito, ti ku: “Vavanuna, vamakwerhu, loko mi ri ni rito ro karhi ro khutaza vanhu, ri vuleni.”
16  Kutani Pawulo a tlakuka, a koweta hi voko, a ku: “Vavanuna, Vaisrayele na n’wina van’wana lava chavaka Xikwembu, twanani.
17  Xikwembu xa vanhu lava va Israyele xi hlawule vatata wa hina, naswona xi tlakuse vanhu volavo enkarhini wa vuluveri bya vona etikweni ra Egipta kutani xi va humesa eka rona hi voko leri tlakukeke.
18  Naswona enkarhini wa kwalomu ka malembe ya 40 xi va lehisele mbilu hi mukhuva wa vona emananga.
19  Endzhaku ka loko xi lovise matiko ya nkombo etikweni ra Kanana, xi ave tiko ra vona hi vuhlolotwana:
20  hinkwaswo sweswo emalembeni ya kwalomu ka 450. “Naswona endzhaku ka swilo leswi xi va nyike vaavanyisi ku fikela eka Samuwele lowa muprofeta.
21  Kambe ku sukela kwalaho va koxe ku va ni hosi, kutani Xikwembu xi va nyike Sawulo n’wana wa Kixi, wanuna wa nyimba ya Benjamini, hi malembe ya 40.
22  Loko xi n’wi susile, xi va vekele Davhida a va hosi, loyi xi nyikeleke vumbhoni ha yena xi ku, ‘Ndzi kume Davhida n’wana wa Yese, wanuna la amukelekaka embilwini ya mina, loyi a nga ta endla swilo hinkwaswo leswi ndzi swi navelaka.’
23  Eka vana va munhu loyi hi ku ya hi xitshembiso xa xona, Xikwembu xi tise muponisi eIsrayele, Yesu,
24  endzhaku ka loko Yohane a chumayele erivaleni eka vanhu hinkwavo va Israyele hi nkhuvulo lowu kombisaka ku hundzuka, loko Yena a nga si nghena.
25  Kambe loko Yohane a ri karhi a hetisisa pfhumba rakwe, a a vula a ku, ‘Xana mi ehleketa leswaku ndzi mani? A ndzi yena. Kambe, maswivo, yena wa ta endzhaku ka mina loyi maphaxani ya milenge yakwe swi nga ndzi faneriki ku ma ntshunxa.’
26  “Vavanuna, vamakwerhu, n’wina vana va nyimba ya Abrahama ni van’wana exikarhi ka n’wina lava chavaka Xikwembu, rito ra ku ponisiwa loku ri rhumeriwile eka hina.
27  Hikuva vaaki va Yerusalema ni vafumi va vona a va n’wi tivanga Yena, kambe, loko va tirha tanihi vaavanyisi, va hetisise swilo leswi vuriweke hi Vaprofeta, ku nga swilo leswi hlayeriwaka ehenhla hi Savata yin’wana ni yin’wana,
28  naswona, hambileswi va nga xi kumangiki xivangelo xa rifu, va koxe eka Pilato leswaku a dlayiwa.
29  Kuteloko va hetisise swilo hinkwaswo leswi tsariweke malunghana na yena, va n’wi hawula emhandzini va n’wi veka eka sirha-bako ra xitsundzuxo.
30  Kambe Xikwembu xi n’wi pfuxile eka lava feke;
31  naswona masiku yo tala u vonakile eka lava tlhandlukeke na yena ku suka eGaleliya va ya eYerusalema, lava sweswi va nga timbhoni takwe evanhwini.
32  “Kutani hi mi byela mahungu lamanene malunghana ni xitshembiso lexi endliweke eka vatata wa hina,
33  lexi Xikwembu xi xi hetisiseke hi ku helela eka hina vana va vona hi ku pfuxa Yesu; hilaha ku tsariweke hakona eka pisalema ya vumbirhi, ‘U n’wana wa mina, ndzi ve Tata wa wena namuntlha.’
34  Naswona mhaka yoleyo ya leswaku xi n’wi pfuxe eka lava feke leswaku a nga ha vuyeli eku onhakeni, xi yi vule hi ndlela leyi, ‘Ndzi ta mi nyika musa wa rirhandzu wa Davhida lowo tshembeka.’
35  Hikwalaho xi vula ni leswi eka pisalema yin’wana, ‘A wu nge n’wi tshiki mutshembeki wa wena a vona ku onhaka.’
36  Hikuva Davhida, hi hala tlhelo, u endle ku rhandza ka Xikwembu loku phofuriweke eka xitukulwana xakwe kutani a etlela eku feni, a latiwa ni vatata wakwe naswona u vone ku onhaka.
37  Hi tlhelo lerin’wana, loyi Xikwembu xi n’wi pfuxeke a nga ku vonanga ku onhaka.
38  “Hikokwalaho swi tiveni, vamakwerhu, leswaku hikwalaho ka Yena ndzivalelo wa swidyoho wa twarisiwa eka n’wina;
39  ni leswaku eka swilo hinkwaswo leswi a mi nga ta vuriwa lava pfumalaka nandzu hi nawu wa Muxe, un’wana ni un’wana loyi a kholwaka u vuriwa la pfumalaka nandzu ha Yena.
40  Hikokwalaho tivoneleni leswaku leswi vuriwaka eka Vaprofeta a swi ti ehenhla ka n’wina,
41  ‘Wu voneni, n’wina vahlekuri, mi wu hlamala, mi nyamalala, hikuva ndzi endla ntirho emasikwini ya n’wina, ntirho lowu mi nga ta ka mi nga wu kholwi hambiloko munhu a mi rungulela wona hi vuxokoxoko.’”
42  Kuteloko va huma, vanhu va kombela leswaku va byeriwa timhaka leti hi savata leyi landzelaka.
43  Loko nhlengeletano ya sinagoga yi herile, Vayuda ni vaproselita vo tala lava a va gandzela Xikwembu va landzela Pawulo na Barnaba, lava loko va vulavula na vona va va khongoteleke leswaku va tshama eka musa lowu nga faneriwiki wa Xikwembu.
44  Hi savata leyi tlhandlamaka vanhu vo tala va muti va hlengeletana va ta yingisa rito ra Yehovha.
45  Loko Vayuda va vona mintshungu, va tala mavondzo kutani va sungula ku kaneta hi ku sandza swilo leswi a swi vuriwa hi Pawulo.
46  Kutani, Pawulo na Barnaba va vulavula hi vurhena, va ku: “A swi fanela leswaku rito ra Xikwembu ri vuriwa eka n’wina ku sungula. Tanihi leswi mi ri bakanyelaka ekule na n’wina ni leswi mi titekaka mi nga faneriwi hi vutomi lebyi nga heriki, maswivo, hi hundzulukela eka va matiko.
47  Entiyisweni, Yehovha u veke xileriso eka hina hi marito lawa, ‘Ndzi ku veke u va ku vonakala ka matiko, leswaku u va ndlela yo ponisa ku yisa emakun’wini ya misava.’”
48  Loko va matiko va twa sweswo, va tsaka ni ku vangamisa rito ra Yehovha, naswona hinkwavo lava a va ri ni mboyamelo lowunene eka vutomi lebyi nga heriki va ve vapfumeri.
49  Ku tlula kwalaho, rito ra Yehovha ri ya ri hangalasiwa etikweni hinkwaro.
50  Kambe Vayuda va kucetela vavasati lava dumeke lava a va gandzela Xikwembu ni vakulukumba va muti, hiloko va xanisa Pawulo na Barnaba kutani va va hlongolela ehandle ka mindzilakano ya vona.
51  Vona va va phumunhela ritshuri emilengeni ya vona kutani va ya eIkoniya.
52  Vadyondzisiwa va ya emahlweni va tala ntsako ni moya lowo kwetsima.
14  Kuteloko va ri eIkoniya va nghena swin’we esinagogeni ya Vayuda kutani va vulavula lerova vunyingi lebyikulu bya Vayuda swin’we ni Magriki byi va vapfumeri.
2  Kambe Vayuda lava nga pfumelangiki va kucetela ni ku hlohlotela hi ndlela leyi hoxeke mimoya-xiviri ya vanhu va matiko leswaku va lwisana ni vamakwavo.
3  Hikokwalaho va heta nkarhi wo leha va vulavula hi vurhena hi vulawuri bya Yehovha, loyi a nyikeleke vumbhoni malunghana ni rito ra musa wakwe lowu nga faneriwiki hi ku pfumelela masingita ni swihlamariso swi humelela hi mavoko ya vona.
4  Hambiswiritano, vunyingi bya muti byi avana, naswona van’wana a va yima ni Vayuda kambe van’wanyana a va yima ni vaapostola.
5  Kuteloko ku pfuka hasahasa yo chavisa eka vanhu va matiko ni Vayuda swin’we ni vafumi va vona, leswaku va va rhukana ni ku va khandla hi maribye,
6  loko vona va tivisiwile ha swona, va balekela emitini ya Likawoniya, eListra ni le Derbe ni le matlhelweni ya tiko;
7  kutani va ma vula kwalaho mahungu lamanene.
8  EListra a ku tshama wanuna un’wana loyi a a lamale milenge, a a ri xigono ku sukela embelekweni wa mana wakwe, naswona a a nga si tshama a famba nikatsongo.
9  Wanuna loyi a a yingisa Pawulo a vulavula, kuteloko a n’wi languta swinene a tlhela a vona leswaku a a ri ni ripfumelo ra leswaku u ta hanyisiwa,
10  a vulavula hi rito lerikulu a ku: “Yima u ololoka hi milenge ya wena.” Hiloko a tlula a sungula ku famba.
11  Kutani mintshungu, hi ku vona leswi Pawulo a swi endleke, yi tlakusa marito ya yona, yi vula hi ririmi ra Valikawoniya yi ku: “Swikwembu se swi fana ni vanhu naswona swi xikele eka hina!”
12  Hiloko va vitana Barnaba va ku i Zewusi, kambe Pawulo va ku i Hermesi, hikuva hi yena loyi a a rhangela eku vulavuleni.
13  Muprista wa Zewusi, loyi tempele yakwe a yi ri emahlweni ka muti, a tisa tinkunzi ni tiharhi to saseka etinyangweni naswona a a navela ku endla switlhavelo a ri ni mintshungu.
14  Hambiswiritano, loko muapostola Barnaba na Pawulo va swi twa, va handzula tinguvu ta vona ta le handle kutani va tlulela entshungwini, va huwelela
15  va ku: “Vavanuna, xana mi swi endlela yini swilo leswi? Na hina hi vanhu lava nga ni vulema lebyi fanaka ni bya n’wina, naswona hi vula mahungu lamanene eka n’wina, leswaku mi hundzuka eka swilo leswi swa hava mi ya eka Xikwembu lexi hanyaka, lexi endleke tilo ni misava ni lwandle ni swilo hinkwaswo leswi nga eka swona.
16  Eka switukulwana leswi hundzeke xi pfumelele matiko hinkwawo leswaku ma famba hi tindlela ta wona,
17  hambileswi, hakunene, xi nga titshikangiki xi nga ri na vumbhoni bya leswaku xi endle leswinene, xi mi nyika timpfula ta le tilweni ni tinguva ta mihandzu, xi tata timbilu ta n’wina hi ku helela hi swakudya ni ku khana lokukulu.”
18  Kambe hi ku vula swilo leswi a va yi sivelanga nikatsongo mintshungu leswaku yi va endlela switlhavelo.
19  Kambe Vayuda va fika va huma eAntiyoka ni le Ikoniya kutani va kucetela mintshungu, hiloko yi khandla Pawulo hi maribye, yi n’wi kokela ehandle ka muti, yi anakanya leswaku u file.
20  Hambiswiritano, loko vadyondzisiwa va n’wi rhendzerile, a tlakuka a nghena emutini. Naswona esikwini leri tlhandlamaka a famba na Barnaba va ya eDerbe.
21  Kutani endzhaku ko vula mahungu lamanene emutini wolowo ni ku endla vadyondzisiwa vo hlayanyana, va tlhelele eListra ni le Ikoniya ni le Antiyoka,
22  va tiyisa mimoya-xiviri ya vadyondzisiwa, va va khutaza leswaku va tshama eripfumelweni, va ku: “Hi fanele ku nghena emfun’weni wa Xikwembu hi mahlomulo yo tala.”
23  Ku tlula kwalaho, va va vekele vakulukumba eka vandlha rin’wana ni rin’wana, naswona va endla xikhongelo hi ku titsona swakudya, va va nyikela eka Yehovha loyi va veke vapfumeri eka yena.
24  Kutani va tsemakanya ePisidiya va ya fika ePamfiliya,
25  naswona, endzhaku ko vula rito ePerge, va rhelele eAtaliya.
26  Kutani ku suka kwalaho va tlutela eAntiyoka, laha va nyiketiweke eka musa lowu nga faneriwiki wa Xikwembu hikwalaho ka ntirho lowu va wu endleke hi xitalo.
27  Kuteloko va fikile naswona va hlengelete vandlha, va rungula swilo swo tala leswi Xikwembu xi swi endleke ha vona, ni leswaku xi pfulele matiko nyangwa ya ripfumelo.
28  Kutani va tshama nkarhi wo leha va ri ni vadyondzisiwa.
19  Eka swiendlakalo sweswo, loko Apolosi a ri eKorinto, Pawulo a tsemakanya etindhawini ta le xikarhi ka tiko, a rhelela a ya aEfesa, kutani a kuma vadyondzisiwa van’wana;
2  hiloko a ku eka vona: “Xana mi wu amukerile moya lowo kwetsima loko mi va vapfumeri?” Va ku eka yena: “Phela, a hi si tshama hi swi twa ni leswaku ku ni moya lowo kwetsima.”
3  Hiloko a ku: “Kutani, xana mi khuvuriwe hi yini?” Va ku: “Hi nkhuvulo wa Yohane.”
4  Pawulo a ku: “Yohane u khuvule hi nkhuvulo lowu yimelaka ku hundzuka, a byela vanhu leswaku va pfumela eka loyi a taka endzhaku ka yena, hileswaku, eka Yesu.”
5  Loko va twa sweswo, va khuvuriwa hi vito ra Hosi Yesu.
6  Kuteloko Pawulo a va tlhandleke mavoko, moya lowo kwetsima wu ta ehenhla ka vona, kutani va sungula ku vulavula hi tindzimi ni ku profeta.
7  Hinkwavo ka vona a va ri vavanuna va kwalomu ka 12.
8  Loko a nghena esinagogeni, a vulavula hi vurhena ku ringana tin’hweti tinharhu, a nyikela tinkulumo a tlhela a tirhisa timhaka leti khorwisaka malunghana ni mfumo wa Xikwembu.
9  Kambe loko van’wana va tinonon’hwisa va nga pfumeli, va vulavula ku biha malunghana ni Ndlela emahlweni ka vunyingi, a va sukela kutani a teka vadyondzisiwa va hambana na vona, siku ni siku a nyikela tinkulumo eholweni ya xikolo xa Tirano.
10  Leswi swi endleke tano ku ringana malembe mambirhi, lerova hinkwavo lava tshamaka emugangeni wa Asiya va twe rito ra Hosi, Vayuda swin’we ni Magriki.
11  Kutani Xikwembu xi ya emahlweni xi endla mintirho leyi nga tolovelekangiki ya matimba hi mavoko ya Pawulo,
12  lerova a ku tekiwa malapi ni mafasikoti emirini wakwe swi yisiwa eka vanhu lava vabyaka, kutani swifo swi va sukela, ni mimoya yo homboloka yi huma.
13  Kambe van’wana va Vayuda lava yingayingaka lava a va tolovele ku hlongola madimona na vona va ringeta ku vitana vito ra Hosi Yesu ehenhla ka lava nga ni mimoya yo homboloka, va ku: “Ndza mi lerisa swinene-nene hi Yesu loyi Pawulo a chumayelaka ha yena.”
14  Kutani a ku ri ni vana va nkombo va majaha va loyi va nge i Skevha, muprista lonkulu wa Muyuda, va endla sweswo.
15  Kambe moya wo homboloka wu va hlamula wu ku: “Yesu ndza n’wi tiva naswona Pawulo ndzi n’wi toloverile; kambe mi vamani n’wina?”
16  Hiloko munhu loyi a a ri ni moya wo homboloka a va tlulela, a va pfinya ehansi ha un’we-un’we, kutani a va hlula, lerova va baleka va huma endlwini yoleyo va nga ambalanga, va vavisekile.
17  Leswi swi tiveka eka hinkwavo, Vayuda ni Magriki lawa a ma tshama aEfesa; kutani hinkwavo va fikeriwa hi ku chava, vito ra Hosi Yesu ri ya emahlweni ri twarisiwa.
18  Kutani vo tala va lava va veke vapfumeri va ta, va vula ni ku vika mikhuva ya vona erivaleni.
19  Hakunene, vo hlaya swinene lava a va hanya hi masalamusi va hlengeleta tibuku ta vona kutani va ti hisa emahlweni ka vanhu hinkwavo. Kutani va hlayela nxavo wa tona, va kuma ti ringana swiphemu swa silivhere swa 50 000.
20  Xisweswo rito ra Yehovha ri ya ri engeteleka ni ku hlula hi matimba.
21  Kuteloko swilo leswi swi herile, Pawulo a tiyimisela emoyeni wakwe leswaku, loko a hundze eMakedoniya ni le Akaya, u ta ya eYerusalema, a ku: “Loko ndzi fika kona ndzi fanele ku ya vona ni le Rhoma.”
22  Kutani a rhuma vambirhi va lava a va n’wi tirhela eMakedoniya, Timotiya na Erasto, kambe yena a hlwela nkarhinyana emugangeni wa Asiya.
23  Enkarhini wolowo ku pfuke mpfilumpfilu lowukulu malunghana ni Ndlela.
24  Hikuva wanuna un’wana la vuriwaka Demetriyo, mufuri wa silivhere, hi ku endla tindhumbha ta silivhere ta Artemi u tisele lava tivaka ntirho wa mavoko mpindzulo lowukulu ngopfu;
25  hiloko a va hlengeleta swin’we ni lava a va tirha eka swilo swo tano a ku: “Vavanuna, mi swi tiva kahle leswaku hi kuma rifuwo ra hina entirhweni lowu.
26  Naswona, ma swi vona ni ku swi twa hilaha Pawulo a khorwiseke ntshungu lowukulu hakona kutani a wu hambukisela eka mavonelo man’wana, a vula leswaku leswi endliweke hi mavoko a hi swikwembu, ku nga ri aEfesa ntsena kambe ni le ndhawini leyikulu ya muganga wa Asiya.
27  Ku tlula kwalaho, khombo ri kona ku nga ri ntsena ra leswaku ntirho lowu wa hina wu ta heleriwa hi ndhuma kambe ni ra leswaku tempele ya xikwembu-kati lexikulu Artemi yi ta langutiwa yi nga ri nchumu hambi ku ri vukulukumba bya xona lebyi muganga hinkwawo wa Asiya ni misava leyi akiweke yi byi gandzelaka byi le kusuhi ni ku herisiwa.”
28  Loko va twa sweswo, va hlundzuka ngopfu, vanhu va huwelela, va ku: “Artemi wa Vaefesa u nkulu!”
29  Hiloko muti wu tala hasahasa, kutani hi mianakanyo yin’we va tsutsumela endlwini ya mintlango, va famba na Gayo na Aristako hi nkani, vanhu va le Makedoniya, lava va nga vaendzi-kulobye va Pawulo.
30  Loko ku ri Pawulo a a swi lava ku nghena endzeni laha vanhu a va ri kona, kambe vadyondzisiwa a va nga n’wi pfumeleli.
31  Hambi ku ri valawuri van’wana va minkhuvo ni mintlango, lava a va ri ni xinakulobye eka yena, va rhumela vanhu eka yena, va kombela leswaku a nga tinghenisi ekhombyeni hi ku ya endlwini ya mintlango.
32  Mhaka hileswaku, van’wana a va huwelela leswi kasi van’wanyana a va huwelela swin’wana; hikuva nhlengeletano a yi pfilunganyekile, naswona vunyingi bya vona a byi nga xi tivi xivangelo xa ku hlengeletana ka vona.
33  Kutani va humesa Alekzanda entshungwini, Vayuda va n’wi dlidlimbetela emahlweni; hiloko Alekzanda a koweta hi voko rakwe naswona a lava ku tihlamulela evanhwini.
34  Kambe loko va xiya leswaku a a ri Muyuda, hinkwavo va huwelela hi rito rin’we kwalomu ka tiawara timbirhi: “Artemi wa Vaefesa u nkulu!”
35  Eku heteleleni, loko mulanguteri wa muti a miyete ntshungu, u te: “Vanhu va Efesa, kunene i mani exikarhi ka vanhu loyi a nga swi tiviki leswaku muti wa Vaefesa i muhlayisi wa tempele ya Artemi lonkulu ni wa xifaniso lexi weke xi huma etilweni?
36  Hikokwalaho leswi swilo leswi swi nga kanetekiki, swa fanela leswaku mi tshama mi rhula, mi nga endli hi ku jaha.
37  Hikuva n’wina mi tise vavanuna lava lava nga riki swigevenga etitempeleni kumbe vasandzi va xikwembu-kati xa hina.
38  Hikokwalaho loko Demetriyo ni lava tivaka ntirho wa mavoko lava nga na yena va ri ni mhaka ehenhla ka un’wana, masiku ya huvo ma kona naswona tihosana ti kona; a va hehlane.
39  Kambe, loko mi lavisisa leswi tlulaka sweswo, swi fanele ku bohiwa enhlengeletanweni leyi tolovelekeke.
40  Hikuva hakunene hi le khombyeni ra ku hehliwa hi ku pfukela mfumo emhakeni ya namuntlha, ku hava nchumu ni wun’we lowu nga ta hi pfumelela ku nyika xivangelo xa ntshungu lowu wa vapfukeri lava nga hlelekangiki.”
41  Kuteloko a vule swilo leswi, a hangalasa nhlengeletano.
24  Hi siku ra vuntlhanu muprista lonkulu Ananiya a ta ni vakulukumba van’wana ni xivulavuri xa le rivaleni, loyi a va ku i Tertulo, kutani va nyika ndhuna-nkulu rungula ehenhleni ka Pawulo.
2  Loko a vitaniwile, Tertulo a sungula ku n’wi hehla, a ku: “Hi ku vona leswaku hi kuma ku rhula lokukulu ha wena ni leswaku ku ni ku hundzuka etikweni leri hi ku ehleketa ka wena ka ha ri emahlweni,
3  minkarhi hinkwayo ni le tindhawini hinkwato ha swi amukela, Muchaviseki Felikisi, hi ku nkhensa lokukulu ngopfu.
4  Kambe leswaku ndzi nga ha ku siveli, ndza ku kombela leswaku u hi yingisa hi ku komisa hi musa wa wena.
5  Hikuva hi kume wanuna loyi a ri ntungu naswona a vanga ku pfukeriwa ka mfumo exikarhi ka Vayuda hinkwavo emisaveni hinkwayo leyi akiweke naswona i murhangeri wa mpambukwa wa Vanazareta,
6  loyi a tlheleke a ringeta ku thyakisa tempele, loyi hi n’wi khomeke.
7  ——
8  Swilo leswi hinkwaswo leswi hi n’wi hehlaka ha swona u nga swi kumisisa eka yena hi ku konanisa.”
9  Hiloko Vayuda na vona va nghenelela eku hlaseleni, va sindzisa leswaku swilo leswi swi tano.
10  Kutani Pawulo, loko ndhuna-nkulu yi n’wi koweta leswaku a vulavula, a hlamula a ku: “Leswi ndzi swi tivaka kahle leswaku u ve muavanyisi wa tiko leri malembe yo tala, ndzi vulavula ndzi tihlamulela hi ku tiyimisela eka leswi khumbaka mina,
11  tanihi leswi u nga exiyin’weni xo kumisisa leswaku a swi tluli masiku ya 12 ku sukela loko ndzi tlhandluke ndzi ya gandzela eYerusalema;
12  naswona a va ndzi kumanga etempeleni ndzi phikizana ni munhu kumbe ku vanga ntshungu wa vapfukeri leswaku wu tsutsuma swin’we, emasinagogeni kumbe emutini hinkwawo.
13  Naswona a va nge ku tiyisekisi hi swilo leswi va ndzi hehlaka ha swona sweswi.
14  Kambe ndza swi pfumela leswi eka wena, leswaku, hi ku ya hi ndlela leyi va vitanaka ‘mpambukwa’ ha yona, hi mukhuva wolowo ndzi endlela Xikwembu xa vatata wa mina ntirho wo kwetsima, hileswi ndzi kholwaka swilo hinkwaswo leswi andlariweke eNawini ni leswi tsariweke eka Vaprofeta;
15  naswona ndzi ni ntshembo eka Xikwembu, ku nga ntshembo lowu vanhu lava na vona va nga na wona, leswaku ku ta va ni ku pfuxiwa ka lava lulameke ni ka lava nga lulamangiki.
16  Emhakeni leyi, hakunene, nkarhi ni nkarhi ndzi titoloveta ku va ni ripfalo ra ku ka ndzi nga endli lexi hoxeke eka Xikwembu ni le ka vanhu.
17  Kutani endzhaku ka malembe yo hlaya swinene ndzi fikile ndzi tisa tinyiko ta tintswalo etikweni ra ka hina, ni magandzelo.
18  Loko ndza ha ri etimhakeni leti va ndzi kume ndzi basisiwile hi ku landza mukhuva wa kona etempeleni, kambe ndzi nga ri na ntshungu naswona ku nga ri na nkitsikitsi. Kambe a ku ri ni Vayuda van’wana lava humaka emugangeni wa Asiya,
19  lava faneleke ku va kona emahlweni ka wena ni ku ndzi hehla loko va ri ni xo ndzi hehla ha xona.
20  Kumbe, pfumelela vavanuna lava nga laha va vula xihoxo lexi va xi kumeke loko ndzi yime emahlweni ka Sanedri,
21  handle ka marito lawa ndzi ma huweleleke loko ndzi yime exikarhi ka vona, ‘Namuntlha ndzi avanyisiwa emahlweni ka n’wina hikwalaho ka ku pfuxiwa ka lava feke!’”
22  Hambiswiritano, Felikisi, hi ku tiva hilaha ku pakanisaka kahle timhaka leti yelanaka ni Ndlela leyi, a sungula ku honisa vavanuna lava a ku: “Loko Lisiya ndhuna ya nyimpi yi fika haleno, ndzi ta endla xiboho hi timhaka leti khumbaka n’wina.”
23  Kutani a lerisa ndhuna ya vuthu leswaku wanuna yoloye a hlayisiwa ni leswaku a va ni ntshunxeko wo karhi ekhotsweni, ni leswaku yi nga arisi munhu wa ka vona ku n’wi tirhela.
24  Endzhaku ka masikunyana Felikisi a fika a ri na Drusila nsati wakwe, loyi a a ri Muyuda, hiloko a vitana Pawulo kutani a n’wi yingisa malunghana ni ku pfumela eka Kreste Yesu.
25  Kambe loko a ha vulavula malunghana ni ku lulama ni ku tikhoma ni vuavanyisi lebyi nga ta ta, Felikisi a tshuka kutani a hlamula a ku: “Sweswi khoma ndlela u famba, kambe loko ndzi kuma nkarhi lowunene ndzi ta tlhela ndzi ku vitana.”
26  Kambe, hi nkarhi lowu fanaka a a tshemba leswaku u ta nyikiwa mali hi Pawulo. Hikwalaho ka sweswo a a tshamela ku n’wi vitana a bula na yena.
27  Kambe, loko ku hundze malembe mambirhi, Felikisi u tlhandlamiwe hi Porkiyo Festo; naswona hikwalaho ka leswi Felikisi a a navela ku tsakeriwa hi Vayuda, u siye Pawulo a bohiwile.
5  Hambiswiritano, wanuna un’wana la vuriwaka Ananiya, swin’we na Safira nsati wakwe, va xavisa ndhawu leyi a va ri na yona
2  yena a fihla xuma xin’wana, nsati wakwe na yena a a swi tiva, kutani a tisa xiphemunyana xa yona a xi veka emilengeni ya vaapostola.
3  Kambe Petro a ku: “Ananiya, ha yini Sathana a ku nyike vurhena bya ku hembela moya lowo kwetsima ni ku fihla xuma xin’wana xa nsimu?
4  Leswi a ya ha ri na wena, xana a yi nga ri ya wena, niloko yi xavisiwile xana a yi hambetanga yi lawuriwa hi wena? Ha yini u kanele xiendlo xo fana ni lexi embilwini ya wena? U hembele Xikwembu, ku nga ri vanhu.”
5  Kuteloko a twa marito lawa Ananiya a wela ehansi a timeka. Kutani ku chava lokukulu ku khoma hinkwavo lava va swi tweke.
6  Kambe majaha ma tlakuka, ma n’wi tsondzela hi malapi, kutani ma n’wi rhwala ma ya n’wi lahla.
7  Endzhaku ka nkarhi wa kwalomu ka tiawara tinharhu nsati wakwe a nghena, a nga swi tivi leswi endlekeke.
8  Petro a ku eka yena: “Ndzi byele, xana n’wina vambirhi mi xavise nsimu hi ntsengo wolowu?” A ku: “Ina, hi ntsengo wolowo.”
9  Hiloko Petro a ku eka yena: “Ha yini n’wina vambirhi mi pfumelelane ku ringa moya wa Yehovha? Waswivo! Milenge ya lava lahleke nuna wa wena yi le nyangweni, kutani va ta rhwala wena.”
10  Xikan’we-kan’we a wela ehansi emilengeni yakwe a timeka. Loko majaha ma nghena ma n’wi kuma a file, hiloko ma n’wi rhwala ma ya n’wi lahla etlhelo ka nuna wakwe.
11  Hikwalaho ku chava lokukulu ku khoma vandlha hinkwaro ni hinkwavo lava tweke hi ta swilo leswi.
12  Ku tlula kwalaho, hi mavoko ya vaapostola masingita yo tala ni swihlamariso swi hambeta swi humelela exikarhi ka vanhu; kutani hinkwavo a va ri erikupakupeni ra Solomoni hi mianakanyo yin’we.
13  I ntiyiso, a nga kona ni un’we wa lavan’wana loyi a veke ni xivindzi xo tihlanganisa na vona; nilokoswiritano, vanhu a va va dzunisa.
14  Ku tlula sweswo, lava pfumelaka eHosini va ya va engeteleka, vunyingi bya vavanuna ni vavasati;
15  lerova va humesa vavabyi va va yisa etindleleni to anama kutani va va lata eswisangwanini ni le ka tinhlaka letitsongo, leswaku loko Petro a hundza hi kona, un’wana wa vona a ta tshuka a funengetiwanyana hi ndzhuti wa yena.
16  Naswona, vunyingi lebyi humaka emitini ya le kusuhi na Yerusalema byi hambeta byi hlengeletana, byi rhwele vanhu lava vabyaka ni lava karhatiwaka hi mimoya leyi nga basangiki, kutani hinkwavo a va hanyisiwa.
17  Kambe muprista lonkulu ni hinkwavo lava a va ri na yena, mpambukwa lowu a wu ri kona enkarhini wolowo wa Vasaduki, va tlakuka, va tele mavondzo,
18  hiloko va khoma vaapostola kutani va va nghenisa ekhotsweni ra ntsendzele.
19  Kambe nivusiku ntsumi ya Yehovha yi pfula tinyangwa ta khotso, yi va humesa yi ku:
20  “Fambani, kutani, loko mi yimile etempeleni, hambetani mi byela vanhu marito hinkwawo ya vutomi lebyi.”
21  Endzhaku ko twa sweswo, va nghena etempeleni hi vurhonga, va sungula ku dyondzisa. Kuteloko ku fika muprista lonkulu ni lava a va ri na yena, va hlanganisa Sanedri ni nhlengeletano hinkwayo ya vakulukumba va vana va Israyele, kutani va rhuma van’wana leswaku va ya va teka ekhotsweni.
22  Kambe loko tindhuna ti fika ti kuma va nga ri kona ekhotsweni. Hiloko ti tlhela ti ya vika,
23  ti ku: “Hi kume khotso ri lotleriwile hi swisirhelelo hinkwaswo ni varindzi va yime etinyangweni, kambe loko hi pfula a hi kumanga munhu endzeni.”
24  Kutani, loko mufambisi wa tempele swin’we ni vaprista lavakulu va twa marito lawa, va pfilunganyeka hi timhaka leti leswaku ti ta hela hi ku yini.
25  Kambe wanuna un’wana a fika a va vikela a ku: “Vonani! Vavanuna lava mi va ngheniseke ekhotsweni va le tempeleni, va yimile va dyondzisa vanhu.”
26  Hiloko mufambisi a huma ni tindhuna takwe kutani va vuya na vona, kambe ku nga ri hi madzolonga, hikuva a va chava leswaku vanhu va ta va khandla hi maribye.
27  Kutani va vuya na vona, va va yimisa eholweni ya Sanedri. Hiloko muprista lonkulu a va vutisa
28  a ku: “Hi mi lerise kahle leswaku mi nga ha dyondzisi hi ku landza vito leri, kambe, maswivo, mi tate Yerusalema hi dyondzo ya n’wina, naswona mi tiyimisele ku tisa ngati ya munhu loyi ehenhla ka hina.”
29  Petro ni vaapostola lavan’wana va hlamula va ku: “Hi fanele ku yingisa Xikwembu tanihi mufumi ku tlula vanhu.
30  Xikwembu xa vatata wa hina xi pfuxe Yesu, loyi mi n’wi dlayeke, mi n’wi hayeka emhandzini.
31  Xikwembu xi n’wi tlakusile a va Murhangeri Lonkulu ni Muponisi evokweni ra xona ra xinene, leswaku Israyele ri kuma ku hundzuka ni ku rivaleriwa swidyoho.
32  Hina hi timbhoni ta timhaka leti, swin’we ni moya lowo kwetsima, lowu Xikwembu xi wu nyikeke lava va xi yingisaka tanihi mufumi.”
33  Loko va twa sweswo, va tlhaveka swinene naswona va lava ku va dlaya.
34  Kambe wanuna un’wana a tlakuka eSanedri, ku nga Mufarisi la vuriwaka Gamaliyele, mudyondzisi wa Nawu loyi a a xiximiwa hi vanhu hinkwavo, a lerisa leswaku vavanuna lava va humeseriwa ehandle nkarhinyana.
35  Kutani a ku eka vona: “Vavanuna va Israyele, xiyisisani leswi mi kunguhataka ku swi endla malunghana ni vavanuna lava.
36  Hi xikombiso, ku nga si fika masiku lawa ku humelele Tudasi, a vula leswaku yena i munhu wo hlawuleka, kutani vanhu vo hlaya, va kwalomu ka 400, va tihlanganisa ni ntlawa wakwe. Kambe u dlayiwile, kutani hinkwavo lava a va n’wi yingisa va hangalakile, ku nga sali munhu.
37  Endzhaku ka yena ku humelele Yudasi wa Mugaleliya emasikwini ya ku tsarisa, kutani a kokela vanhu eka yena. Kambe wanuna yoloye u lovile, naswona hinkwavo lava a va n’wi yingisa va hangalake va ya ekule.
38  Kutani, hi ku ya hi swiyimo swa sweswi, ndzi ri eka n’wina, Mi nga tikarhati hi vanhu lava, kambe va tshikeni; (hikuva, loko kungu leri kumbe ntirho lowu wu huma evanhwini, wu ta hluleka;
39  kambe loko wu huma eka Xikwembu, a mi nge swi koti ku va hlula;) loko swi nga ri tano, kahle-kahle mi nga ha kumeka mi lwa ni Xikwembu.”
40  Hiloko va n’wi yingisa, kutani va vitana vaapostola, va va ba, va va lerisa leswaku va tshika ku vulavula hi ku landza vito ra Yesu, kutani va va tshika va famba.
41  Hikokwalaho, vona va suka emahlweni ka Sanedri, va tsakile hikuva va hlayiwe lava faneriwaka hi ku khomisiwa tingana hikwalaho ka vito ra yena.
42  Naswona siku ni siku etempeleni ni hi yindlu ni yindlu a va hambeta va nga rhuteli ku dyondzisa ni ku vula mahungu lamanene hi ta Kreste, Yesu.
15  Hiloko vavanuna van’wana va rhelela ku suka eYudiya kutani va dyondzisa vamakwavo: “Loko mi nga yimbisiwi hi ku ya hi ntolovelo wa Muxe, a mi nge ponisiwi.”
2  Kambe loko Pawulo na Barnaba va ve ni mholovo leyikulu ngopfu ni ku kanetana na vona, va hlele leswaku Pawulo na Barnaba ni van’wana va vona va ya eka vaapostola ni vakulukumba eYerusalema malunghana ni ku kanetana loku.
3  Hikwalaho, endzhaku ko heleketiwanyana hi vandlha, vavanuna lava va ye emahlweni ni ndlela ya vona va hundza eFenikiya ni le Samariya, va rungula hi vuxokoxoko ku hundzuka ka vanhu va matiko, va endla leswaku vamakwavo hinkwavo va tsaka swinene.
4  Loko va fika eYerusalema va amukeriwe hi musa hi vandlha ni vaapostola ni vakulukumba, naswona va rungule swilo swo tala leswi Xikwembu xi swi endleke ha vona.
5  Kambe, van’wana va mpambukwa wa Vafarisi lava kholweke va suka va yima eswitshan’weni swa vona va ku: “Swa fanela ku va yimbisa ni ku va lerisa leswaku va hlayisa nawu wa Muxe.”
6  Naswona vaapostola ni vakulukumba va hlengeletana ku ta vona mhaka leyi.
7  Kuteloko ku ve ni ku kanetana lokukulu, Petro a tlakuka a ku eka vona: “Vavanuna, vamakwerhu, mi swi tiva kahle leswaku ku sukela emasikwini ya khale Xikwembu xi ndzi hlawurile exikarhi ka n’wina leswaku hi nomu wa mina vanhu va matiko va twa rito ra mahungu lamanene kutani va kholwa;
8  naswona Xikwembu, lexi tivaka mbilu, xi nyikele vumbhoni hi ku va nyika moya lowo kwetsima, hilaha xi endleke hakona ni le ka hina.
9  Naswona a xi kombisanga ku hambana nikatsongo exikarhi ka hina na vona, kambe xi tengise timbilu ta vona hi ripfumelo.
10  Hikokwalaho, ha yini mi ringa Xikwembu hi ku tlhandleka joko leri etinhan’wini ta vadyondzisiwa, leri hambi ku ri vatata wa hina kumbe hina hi nga swi kotangiki ku ri byarha?
11  Ku hambana ni sweswo, hi tshemba leswaku hi ta ponisiwa hi musa lowu nga faneriwiki wa Hosi Yesu hi ndlela leyi fanaka ni ya vanhu volavo.”
12  Hiloko vunyingi hinkwabyo byi miyela, kutani va yingisa Barnaba na Pawulo va va rungulela masingita ni swihlamariso swo tala leswi Xikwembu xi swi endleke ha vona exikarhi ka matiko.
13  Kuteloko va hete ku vulavula, Yakobo a hlamula, a ku: “Vavanuna, vamakwerhu, ndzi yingiseni.
14  Samiyoni u rungule hi rixaladza ndlela leyi Xikwembu xi hundzuluxeleke ha yona nyingiso wa xona ro sungula ematikweni leswaku xi humesa eka wona vanhu va vito ra xona.
15  Naswona marito ya Vaprofeta ma pfumelelana na swona leswi, hilaha ku tsariweke hakona,
16  ‘Endzhaku ka swilo leswi ndzi ta vuya kutani ndzi pfuxa ntsonga wa Davhida lowu weleke ehansi; naswona ndzi ta pfuxa marhumbi ya wona, ndzi tlhela ndzi wu yimisa,
17  leswaku vanhu lava seleke va ta lava Yehovha hi mbilu hinkwayo, swin’we ni vanhu va matiko hinkwawo, vanhu lava vitaniwaka hi vito ra mina, ku vula Yehovha, la endlaka swilo leswi,
18  leswi tiviwaka ku sukela khale.’
19  Hikwalaho xiboho xa mina hileswaku hi nga karhati vanhu va matiko lava hundzukelaka eka Xikwembu,
20  kambe hi va tsalela leswaku va papalata swilo leswi nyamisiweke hi swifaniso swa hava ni vumbhisa ni leswi dlayiweke hi ku tlimbiwa nkolo, ni ngati.
21  Hikuva ku sukela eminkarhini ya khale Muxe a a ri ni lava a va chumayela ha yena eka muti wun’wana ni wun’wana, hikuva u hlayeriwa ehenhla emasinagogeni hi savata yin’wana ni yin’wana.”
22  Kutani vaapostola ni vakulukumba swin’we ni vandlha hinkwaro va tsakele ku rhuma vavanuna lava hlawuriweke exikarhi ka vona va ya eAntiyoka swin’we na Pawulo na Barnaba, ku nga Yudasi loyi a a vuriwa Barsaba na Silasi, vavanuna lava rhangelaka exikarhi ka vamakwavo;
23  kutani hi voko ra vona va tsale va ku: “Vaapostola ni vakulukumba, vamakwerhu, eka vamakwerhu lava nga eAntiyoka ni le Siriya ni le Kilikiya lava humaka exikarhi ka matiko: Xewani!
24  Tanihi leswi hi tweke leswaku van’wana exikarhi ka hina va mi karhatile hi ku vulavula, va ringeta ku onha mimoya-xiviri ya n’wina, hambileswi hi nga va nyikangiki swiletelo,
25  hi fikelele mianakanyo yin’we naswona hi tsakele ku hlawula vavanuna hi va rhuma eka n’wina swin’we ni varhandziwa va hina, Barnaba na Pawulo,
26  vavanuna lava nyiketeke mimoya-xiviri ya vona hikwalaho ka vito ra Hosi ya hina Yesu Kreste.
27  Hikokwalaho hi rhuma Yudasi na Silasi, leswaku na vona va vika swilo leswi fanaka hi rito.
28  Hikuva moya lowo kwetsima swin’we na hina hi tsakele ku ka hi nga mi engeteleli ndzhwalo wun’wana, handle ka swilo leswi, leswi fanelaka,
29  ku papalata swilo leswi nyikeriwaka swifaniso swa hava ni ngati ni swilo leswi dlayiweke hi ku tlimbiwa nkolo ni vumbhisa. Loko mi tihlayisa hi vukheta eka swilo leswi, mi ta fuwa. Vanani ni rihanyo lerinene!”
30  Hikwalaho, loko vavanuna lava va tshikiwa va famba, va rhelele eAntiyoka, kutani va hlengeleta vunyingi va byi nyika papila.
31  Loko va ri hlayile, va tsakele xikhutazo xa kona.
32  Naswona Yudasi na Silasi, leswi na vona a va ri vaprofeta, va khutaze vamakwavo hi tinkulumo to tala va tlhela va va tiyisa.
33  Kuteloko va xwe nkarhi wo karhi, vamakwavo va va tshika va famba hi ku rhula va ya eka lava va va rhumeke.
34  —
35  Hambiswiritano, Pawulo na Barnaba va heta nkarhi eAntiyoka va ri karhi va dyondzisa, naswona va vula mahungu lamanene ya rito ra Yehovha swin’we ni van’wana vo tala.
36  Kutani endzhaku ka masikunyana Pawulo a byela Barnaba a ku: “Ku tlula swilo hinkwaswo, a hi tlhelele hi endzela vamakwerhu emutini wun’wana ni wun’wana lowu hi twariseke eka wona rito ra Yehovha hi vona leswaku va njhani.”
37  Loko ku ri Barnaba a a tiyimisele ku tlhela a famba na Yohane, loyi a a vuriwa Marka.
38  Kambe Pawulo u vone swi nga fanelanga leswaku a famba na vona, hikuva u suke a va siya ePamfiliya, a nga fambanga na vona entirhweni.
39  Hikwalaho ku pfuke mholovo yo chavisa, lerova va hambana; kutani Barnaba a teka Marka va tlutela eKipra.
40  Pawulo u lange Silasi kutani va famba endzhaku ka loko vamakwavo va n’wi nyikete eka musa lowu nga faneriwiki wa Yehovha.
41  Kambe u hundze hi le Siriya ni le Kilikiya, a tiyisa mavandlha.
20  Kuteloko hasahasa yi hungutekile, Pawulo a vi-​tana vadyondzisiwa, loko a va khutazile ni ku va lela, a huma a ya eMakedoniya.
2  Endzhaku ko tsemakanya swiphemu sweswo ni ku khutaza lava a va ri kwalaho hi marito yo tala, u fike eGrikiya.
3  Kuteloko a hete tin’hweti tinharhu kona, hikwalaho ka leswi Vayuda va n’wi endleleke rhengu tanihi leswi a a ri kusuhi ni ku tlutela eSiriya, u endle xiboho xa ku vuya hi le Makedoniya.
4  A a fambisana na Sopatere n’wana wa Piro wa le Beriya, Aristako na Sekundo wa Vatesalonika, na Gayo wa le Derbe, na Timotiya, na Tixiko na Trofimo lava humaka emugangeni wa Asiya.
5  Vona va ya emahlweni kutani va hi rindzela eTrowasi;
6  kambe hi teke riendzo ra xikepe ku suka eFilipiya endzhaku ka masiku ya swinkwa leswo-ke-comela, kutani hi fika eka vona eTrowasi ku nga si hela masiku ya ntlhanu; kona hi hete masiku ya nkombo.
7  Hi siku ro sungula ra vhiki, loko hi hlengeletanele ku dya swakudya, Pawulo a sungula ku vulavula na vona, tanihi leswi a a ta famba esikwini leri tlhandlamaka; kutani a ndlandlamuxa ku vulavula kakwe ku fikela exikarhi ka vusiku.
8  Kutani a ku ri ni timboni to hlayanyana ekamareni ra le henhla laha a hi hlengeletane kona.
9  Ri tshame efasitereni, jaha rin’wana leri vuriwaka Yutiko ri khomiwa hi vurhongo lebyikulu loko Pawulo a ha vulavula, kuteloko ri khudzehela, ri wela ehansi ku suka eka xithezi xa vunharhu kutani ri tlakuriwa ri file.
10  Kambe Pawulo a ya exithezini xa le hansi, a tilahlela ehenhla ka rona kutani a ri khumbarheta a ku: “Tshikani ku ba huwa, hikuva moya-xiviri wa rona wu le ka rona.”
11  Hiloko a tlhandlukela exithezini xa le henhla kutani a teka swakudya a dya, naswona endzhaku ko bula nkarhi wo lehanyana, ku fikela vurhonga byi tsuvuka, eku heteleleni a suka.
12  Kutani va teka mufana a hanya naswona a va chaveleriwe ku tlula mpimo.
13  Hiloko hi ya exikepeni hi tlutela eAso, laha a hi tiyimisele ku ya khandziyisa Pawulo kona, hikuva endzhaku ko nyika swiletelo emhakeni leyi, yena a a tiyimisele ku famba hi milenge.
14  Kuteloko a hi kuma eAso, hi n’wi khandziyisa hi ya eMitilena;
15  kutani, loko hi tluta ku suka kona esikwini leri tlhandlamaka, hi fike etlhelo ka Kiyo, kambe hi siku leri tlhandlamaka hi fike eSamosi, naswona hi siku leri landzelaka hi fike eMileta.
16  Hikuva Pawulo a a bohe ku tluta a hundza aEfesa, leswaku a nga heti nkarhi emugangeni wa Asiya; hikuva a a hatlisela ku fika eYerusalema hi siku ra nkhuvo wa Pentekosta loko a ta swi kota.
17  Hambiswiritano, ku suka eMileta u rhumele rito aEfesa a vitana vakulukumba va vandlha.
18  Loko va fika eka yena u va byele a ku: “Mi yi tiva kahle ndlela leyi ku sukela esikwini ro sungula leri ndzi ngheneke ha rona emugangeni wa Asiya ndzi veke na n’wina ha yona nkarhi hinkwawo,
19  ndzi ri hlonga ra Hosi hi mianakanyo yo titsongahata swinene ni mihloti ni miringo leyi yi ndzi humeleleke hi marhengu ya Vayuda;
20  kasi a ndzi tshikanga ku mi byela swilo leswi pfunaka ni ku mi dyondzisa erivaleni ni hi yindlu ni yindlu.
21  Kambe ndzi nyikele vumbhoni hi rixaladza eka Vayuda swin’we ni Magriki malunghana ni ku hundzukela eka Xikwembu ni ku pfumela eka Hosi ya hina Yesu.
22  Kutani maswivo, ndzi bohiwe hi moya, ndzi ya eYerusalema, hambileswi ndzi nga swi tiviki swilo leswi nga ta ndzi endlekela kwale,
23  handle ka leswaku hi muti ni muti moya lowo kwetsima wu nyikela vumbhoni eka mina hi ku phindha-phindha wu vula leswaku timpecana ni mahlomulo swi ndzi rindzerile.
24  Nilokoswiritano, moya-xiviri wa mina a ndzi wu teki wu ri wa nkoka eka mina, onge hi loko wu ri lowu rhandzekaka eka mina, loko ntsena ndzo heta pfhumba ni vutirheli lebyi ndzi byi amukeleke bya Hosi Yesu, bya ku nyikela vumbhoni bya rixaladza hi mahungu lamanene ya musa lowu nga faneriwiki wa Xikwembu.
25  Kutani maswivo, ndza swi tiva leswaku hinkwenu lava ndzi fambeke ndzi chumayela mfumo exikarhi ka n’wina a mi nge he xi voni xikandza xa mina.
26  Hikwalaho ndza mi rhamba leswaku mi tivonela esikwini leri leswaku ndzi basile engatini ya vanhu hinkwavo,
27  hikuva a ndzi tshikanga ku mi byela ndzayo hinkwayo ya Xikwembu.
28  Nyikelani nyingiso eka n’wina vini ni le ka ntlhambi hinkwawo, lowu moya lowo kwetsima wu mi vekeke ku va valanguteri va wona, ku risa vandlha ra Xikwembu, leri xi ri xaveke hi ngati ya N’wana wa xona.
29  Ndza swi tiva leswaku loko se ndzi fambile timhisi leti tshikilelaka ti ta nghena exikarhi ka n’wina naswona ntlhambi a ti nge wu khomi hi rirhandzu,
30  kutani exikarhi ka n’wina ku ta humelela vavanuna va vulavula swilo leswi soholotiweke leswaku va tikokela vadyondzisiwa.
31  “Hikokwalaho hitekani, mi tsundzuka leswaku ku ringana malembe manharhu, vusiku ni nhlikanhi, a ndzi tshikanga ku tsundzuxa un’wana ni un’wana wa n’wina hi mihloti.
32  Kutani sweswi ndzi mi nyikela eka Xikwembu ni le ritweni ra musa wa xona lowu nga faneriwiki, ku nga rito leri nga mi akaka ni ku mi nyika ndzhaka exikarhi ka hinkwavo lava kwetsimisiweke.
33  A ndzi navelanga silivhere kumbe nsuku kumbe tinguvu ta munhu.
34  N’wina ma swi tiva leswaku mavoko lawa ma khathalele swilaveko swa mina ni swa lava nga na mina.
35  Ndzi mi kombile eka swilo hinkwaswo leswaku loko mi tirhisa xisweswo mi fanele ku pfuna lava tsaneke, naswona mi fanele ku tsundzuka marito ya Hosi Yesu, loko yena a te, ‘Ku nyika swi tisa ntsako lowukulu ku tlula ku amukela.’”
36  Kuteloko a vule swilo leswi, a nkhinsama na vona hinkwavo kutani a khongela.
37  Kunene, ku ve ni ku ri-​la lokukulu swinene exikarhi ka vona hinkwavo, kutani va wela enhan’wini ya Pawulo va n’wi ntswontswa hi rirhandzu,
38  hikuva a va vavisiwe ngopfu swinene hi rito leri a ri vuleke leswaku a va nga ha ta xi vona xikandza xa yena. Hiloko va n’wi heleketa exikepeni.
1  Mhaka yo sungula, Wena Teyofilo, ndzi yi tsale malunghana ni swilo hinkwaswo leswi Yesu a sunguleke ku swi endla ni ku dyondzisa ha swona,
2  ku fikela esikwini leri a tlhandlukisiweke ha rona, endzhaku ka loko a humese xileriso hi moya lowo kwetsima a xi nyika vaapostola lava a va hlawuleke.
3  Ni le ka vona u tikombise hi switiyisekiso swo tala swa matimba a ri la hanyaka endzhaku ka loko a xanisekile, va ri karhi va n’wi vona masiku ya 40 naswona a vula swilo leswi khumbaka mfumo wa Xikwembu.
4  Loko a hlangane na vona u va lerisile a ku: “Mi nga suki eYerusalema, kambe tshamani mi rindzele leswi Tatana a swi tshembiseke, leswi mi swi tweke eka mina;
5  hikuva Yohane, hakunene, u khuvule hi mati, kambe n’wina mi ta khuvuriwa hi moya lowo kwetsima emasikwini ma nga ri mangani ku sukela sweswi.”
6  Kuteloko va hlengeletanile, va n’wi vutisa va ku: “Hosi, xana u vuyetela mfumo eIsrayele hi nkarhi lowu?”
7  A ku eka vona: “A hi swa n’wina ku tiva minkarhi kumbe tinguva leswi Tatana a swi vekeke hi vulawuri byakwe;
8  kambe mi ta amukela matimba loko moya lowo kwetsima wu fika ehenhla ka n’wina, naswona mi ta va timbhoni ta mina eYerusalema swin’we ni le tikweni hinkwaro ra Yudiya ni le Samariya ni ku ya fika endhawini ya le kule swinene ya misava.”
9  Endzhaku ko vula swilo leswi, va ri karhi va langutile, a tlakuseriwa ehenhla kutani papa ri n’wi tela ri n’wi funengeta va nga ha n’wi voni.
10  Loko va ha honolele exibakabakeni loko a famba, nakambe, waswivo, vavanuna vambirhi lava ambaleke tinguvu to basa a va yime etlhelo ka vona,
11  kutani va ku: “Vavanuna va Galeliya, ha yini mi yima mi languta exibakabakeni? Yesu loyi a amukeriweke le xibakabakeni ehenhla a suka eka n’wina u ta ta hi mukhuva lowu fanaka ni lowu mi n’wi voneke a ya ha wona exibakabakeni.”
12  Hiloko va vuyela eYerusalema va suka entshaveni leyi vuriwaka Ntshava ya Mitlhwari, leyi nga ekusuhi na Yerusalema, yi ri empfhukeni wa riendzo ra siku ra savata.
13  Kuteloko va nghenile, va tlhandlukela ekamareni ra le henhla, laha a va tshama kona, Petro na Yohane na Yakobo na Andriya, Filipi na Tomasi, Bartolomi na Matewu, Yakobo n’wana wa Alfiya na Simoni muhiseki, na Yudasi n’wana wa Yakobo.
14  Lava hinkwavo a va phikelela exikhongelweni hi mianakanyo yin’we, swin’we ni vavasati van’wana na Mariya mana wa Yesu ni vamakwavo.
15  Kutani emasikwini lawa Petro a suka a yima exikarhi ka vamakwavo a ku (ntshungu hinkwawo wa vanhu a wu ri kwalomu ka 120):
16  “Vavanuna, vamakwerhu, a swi fanela leswaku tsalwa ri hetiseka, leri moya lowo kwetsima wu ri vuleke ka ha ri emahlweni hi nomu wa Davhida malunghana na Yudasi, loyi a veke mukongomisi wa lava khomeke Yesu,
17  hikuva u hlayiwe exikarhi ka hina naswona u kume xiavelo eka vutirheli lebyi.
18  (Hikokwalaho, wanuna loyi u xave nsimu hi hakelo ya leswi nga lulamangiki, kutani a wa hi nhloko a handzuka hi le xikarhi, ku va ni huwa, marhumbu yakwe hinkwawo ma humela ehandle.
19  Nakambe swi tiviwe hi vaaki hinkwavo va Yerusalema, lerova nsimu yoleyo hi ririmi ra vona yi vuriwe Hakeldama, hileswaku, Nsimu ya Ngati.)
20  Hikuva ebukwini ya Tipisalema ku tsariwile, ‘Ndhawu leyi a tshamaka eka yona yi fanele yi va rhumbi, naswona ku nga vi na la tshamaka eka yona,’ kutani, ‘Ntirho wakwe wa vulanguteri a wu tekiwe hi un’wana.’
21  Hikokwalaho swa fanela leswaku eka vavanuna lava hlengeletaneke na hina enkarhini hinkwawo lowu Hosi Yesu a ngheneke ni ku huma exikarhi ka hina ha wona,
22  ku sukela eku khuvuriweni kakwe hi Yohane ni ku fika esikwini leri a amukeriweke ha rona a huma eka hina, un’wana wa vavanuna lava u fanele ku va mbhoni swin’we na hina ya ku pfuxiwa kakwe eku feni.”
23  Hiloko va veka vambirhi, Yosefa la vuriwaka Barsaba, loyi a thyiweke Yusto, na Matiyasi.
24  Kutani va khongela va ku: “Wena, Yehovha, la tivaka timbilu ta hinkwavo, kombisa leswaku i mani eka vavanuna lava vambirhi loyi u n’wi hlawuleke,
25  leswaku a teka ndhawu ya vutirheli lebyi ni vuapostola, lebyi Yudasi a hambukeke eka byona a ya endhawini ya yena.”
26  Hiloko va va hoxela vuhlolotwana, kutani vuhlolotwana byi wela eka Matiyasi; kavaloko a hlayiwa swin’we ni vaapostola va 11.
2  Loko siku ra nkhuvo wa Pentekosta ri ya emahlweni, hinkwavo a va hlangane endhawini yin’we,
2  kutani hi xitshuketa ku humelela huwa yi huma etilweni yi kotisa rimoyana leri hungaka hi rivilo ra matimba, yi tata yindlu hinkwayo leyi a va tshame eka yona.
3  Hiloko ku vonaka tindzimi leti fanaka ni ndzilo eka vona, kutani ti avana, ha rin’we ri tshama ehenhla ka un’wana ni un’wana wa vona,
4  kutani hinkwavo va tala moya lowo kwetsima, va sungula ku vulavula hi tindzimi to hambana-hambana, hilaha moya a wu va nyika hakona leswaku va vulavula.
5  Hilaha a swi ri hakona, eYerusalema a ku tshama Vayuda, vavanuna va xichavo, va tiko rin’wana ni rin’wana ra lava nga ehansi ka tilo.
6  Kutani, loko mpfumawulo lowu wu humelela, vunyingi byi hlengeletana byi hlangane tinhloko, hikuva un’wana ni un’wana a a va twa va vulavula hi ririmi ra yena.
7  Hakunene, va hlamarile kutani va tivutisa va ku: “Vonani, hinkwavo lava vulavulaka i Vagaleliya, a swi tano ke?
8  Kambe swi endlekisa ku yini leswaku un’wana ni un’wana wa hina, a twa ririmi ra hina leri hi nga velekiwa na rona?
9  Vaparta ni Vameda ni Vaelamiti, ni vaaki va Mesopotamiya, na Yudiya na Kapadokiya, Ponto ni muganga wa Asiya,
10  na Frigiya na Pamfiliya, Egipta ni tindhawu ta Libiya, ekusuhi na Kirena, ni vaendzi vo huma eRhoma, Vayuda swin’we ni vaproselita,
11  Vakreta ni Vaarabiya, hi va twa va vulavula tindzimi ta hina malunghana ni swilo leswikulu ngopfu swa Xikwembu.”
12  Ina, hinkwavo a va hlamarile naswona va pfilunganyekile, va byelana va ku: “Xana swilo leswi swi vula yini?”
13  Hambiswiritano, van’wanyana va va vungunya va ku: “Va xurhe vhinyo yo tsokombela.”
14  Kambe Petro a suka a yima ni lava va 11 kutani a tlakusa rito rakwe a va byela a ku: “Vavanuna va Yudiya na n’wina hinkwenu vaaki va Yerusalema, tivani leswi mi tlhela mi rhiya ndleve emaritweni ya mina.
15  Entiyisweni, vanhu lava a va dakwanga, hilaha mi ehleketaka hakona, hikuva i awara ya vunharhu ya siku.
16  Ku hambana ni sweswo, leswi hi leswi vuriweke hi nomu wa muprofeta Yuwele,
17  ‘“Naswona emasikwini yo hetelela,” ku vula Xikwembu, “ndzi ta chululela mpimo wo karhi wa moya wa mina ehenhla ka nyama ya muxaka wun’wana ni wun’wana, naswona vana va n’wina va xinuna ni vana va n’wina va vanhwanyana va ta profeta kutani majaha ya n’wina ma ta vona swivono naswona vavanuna lava kuleke exikarhi ka n’wina va ta lorha milorho;
18  hambi ku ri ehenhla ka mahlonga ya mina ya xinuna ni le ka mahlonga ya mina ya xisati ndzi ta chulula mpimo wo karhi wa moya wa mina emasikwini wolawo, kutani va ta profeta.
19  Ndzi ta endla swihlamariso ehenhla etilweni ni masingita ehansi emisaveni, ngati ni ndzilo ni hunguva ya musi;
20  dyambu ri ta hundzuriwa ri va munyama kutani n’weti wu va ngati ku nga si fika siku lerikulu ni leri hlawulekeke ra Yehovha.
21  Naswona un’wana ni un’wana la vitanaka vito ra Yehovha u ta ponisiwa.”’
22  “Vavanuna va Israyele, twanani marito lawa: Yesu wa Munazareta, wanuna loyi a kombisiweke eka n’wina erivaleni hi Xikwembu, hi mintirho ya matimba ni swihlamariso ni masingita lawa Xikwembu xi ma endleke hi ku tirhisa yena exikarhi ka n’wina, hilaha mi swi tivaka hakona,
23  munhu loyi, loyi a nga nyiketiwa hi xikongomelo lexi tiyeke ni ku tiva ka ha ri emahlweni ka Xikwembu, mi n’wi hayeke emhandzini hi voko ra vanhu vo kala nawu, mi n’wi dlaya.
24  Kambe Xikwembu xi n’wi pfuxile hi ku ntshunxa switlhavi swa rifu, hikuva a swi nga koteki leswaku a hambeta a khomiwa hi rona.
25  Hikuva Davhida u vula leswi malunghana na yena, ‘A ndzi ri na Yehovha nkarhi hinkwawo emahlweni ka mahlo ya mina; hikuva u le vokweni ra mina ra xinene leswaku ndzi nga tshuki ndzi ninginisiwa.
26  Hikwalaho mbilu ya mina yi khanile ni ririmi ra mina ri tsakile swinene. Ku tlula kwalaho, hambi nyama ya mina yi ta tshama yi ri ni ntshembo;
27  hikuva a wu nge wu tshiki moya-xiviri wa mina eHayidesi, naswona a wu nge pfumeleli la tshembekeke wa wena a vona ku onhaka.
28  U ndzi tivisile tindlela ta vutomi, u ta ndzi tata ku khana lokukulu hi xikandza xa wena.’
29  “Vavanuna, vamakwerhu, swa pfumeleriwa ku vulavula hi ntshunxeko wo vulavula eka n’wina malunghana na Davhida nhloko ya ndyangu, leswaku u file a vuya a lahliwa naswona sirha-bako rakwe ri le xikarhi ka hina ku fikela namuntlha.
30  Hikokwalaho, leswi a a ri muprofeta nileswi a a tiva leswaku Xikwembu xi tiyise hi xihlambanyo eka yena leswaku xi ta tshamisisa munhu wa mihandzu ya masenge yakwe ehenhla ka xiluvelo xa xona,
31  u swi vone ka ha ri emahlweni a tlhela a vulavula hi ku pfuxiwa ka Kreste eka lava feke, leswaku a nga tshikiwanga eHayidesi naswona nyama yakwe a yi ku vonanga ku onhaka.
32  Yesu yoloye Xikwembu xi n’wi pfuxile, ku nga mhaka leyi hinkwerhu hi nga timbhoni ta yona.
33  Hikokwalaho ka leswi a tlakuseriweke evokweni ra xinene ra Xikwembu a tlhela a amukela moya lowo kwetsima lowu tshembisiweke wu huma eka Tatana, u chulule leswi mi swi vonaka ni ku swi twa.
34  Kahle-kahle Davhida a nga tlhandlukelanga ematilweni, kambe yena u ri, ‘Yehovha a ku eka Hosi ya mina: “Tshama evokweni ra mina ra xinene,
35  ku fikela loko ndzi veka valala va wena va va vunavelo bya milenge ya wena.”’
36  Hikokwalaho yindlu ya Israyele hinkwayo a yi tive hakunene leswaku Xikwembu xi n’wi endle Hosi ni Kreste, yena Yesu loyi mi n’wi beleleke.”
37  Kuteloko va twa leswi va tlhaveka embilwini, kutani va byela Petro ni vaapostola lavan’wana hinkwavo va ku: “Vavanuna, vamakwerhu, xana hi fanele ku endla yini?”
38  Petro a ku eka vona: “Hundzukani, un’wana ni un’wana wa n’wina a khuvuriwa hi vito ra Yesu Kreste leswaku mi rivaleriwa swidyoho swa n’wina, kutani mi ta kuma nyiko ya mahala ya moya lowo kwetsima.
39  Hikuva xitshembiso i xa n’wina ni vana va n’wina ni hinkwavo lava nga ekule swinene, hinkwavo lava Yehovha Xikwembu xa hina a nga va vitanelaka eka yena.”
40  Hi marito man’wana yo tala u nyikele vumbhoni bya rixaladza ni ku hambeta a va khongotela, a ku: “Ponisiwani eka xitukulwana lexi xo homboloka.”
41  Hikokwalaho lava amukeleke rito rakwe hi mbilu hinkwayo va khuvuriwile, naswona hi siku rero ku engeteriwe mimoya-xiviri ya kwalomu ka 3 000.
42  Kutani va hambeta va tinyiketela edyondzweni ya vaapostola ni ku avelana swilo, eku dyeni ka swakudya ni le swikhongelweni.
43  Hakunene, moya-xiviri wun’wana ni wun’wana wu sungula ku chava, kutani ku humelela swihlamariso ni masingita yo tala hi vaapostola.
44  Hinkwavo lava veke vapfumeri a va hlanganile va ri ni swilo hinkwaswo hi ku fanana,
45  naswona a va xavisa swilo swa vona ni rifuwo ra vona ni ku ava mpindzulo wa kona eka hinkwavo, hilaha un’wana ni un’wana a a pfumala hakona.
46  Naswona siku ni siku a va tshama va ri kona etempeleni hi mianakanyo yin’we, a va dya swakudya swa vona emakaya ya vona ni ku dya swakudya hi ku tsaka lokukulu ni hi mbilu yo tshembeka,
47  va vonga Xikwembu ni ku tsakeriwa hi vanhu hinkwavo. Hi nkarhi lowu fanaka Yehovha a a hambeta a va tisela lava ponisiwaka, siku ni siku.
3  Petro na Yohane a va tlhandlukela etempeleni hi awara ya xikhongelo, ku nga awara ya vukaye,
2  naswona a ku rhwariwe wanuna un’wana loyi a a lamarile ku sukela embelekweni wa mana wakwe, kutani siku ni siku a va n’wi veka ekusuhi ni nyangwa ya tempele leyi a yi vuriwa Leyo Saseka, leswaku a kombela tinyiko ta tintswalo eka lava nghenaka etempeleni.
3  Loko a vona Petro na Yohane va ri ekusuhi ni ku nghena etempeleni a kombela ku nyikiwa tinyiko ta tintswalo.
4  Kambe Petro, swin’we na Yohane, va n’wi honolela va ku: “Hi langute.”
5  Hiloko a va langutisisa, a langutela ku kuma swo karhi eka vona.
6  Hambiswiritano, Petro a ku: “Silivhere ni nsuku a ndzi na swona, kambe leswi ndzi nga na swona ndzi ku nyika swona: Hi vito ra Yesu Kreste wa Munazareta, famba!”
7  Hiloko a n’wi khoma hi voko ra xinene a n’wi yimisa. Hi ku hatlisa mikondzo ya milenge yakwe ni marhambu ya mahlakala yakwe swi tiya;
8  kutani a tlula, a yima a sungula ku famba, a nghena na vona etempeleni, a famba, a tlula-tlula a vonga Xikwembu.
9  Kutani vanhu hinkwavo va n’wi vona a famba a vonga Xikwembu.
10  Ku tlula kwalaho, va n’wi lemuka, leswaku a ku ri munhu loyi a a hamba a tshamela tinyiko ta tintswalo eNyangweni leyo Saseka ya tempele, kutani va hlamala ngopfu ni ku tshuka hi leswi n’wi endlekeleke.
11  Kutani, leswi wanuna loyi a a namarhele Petro na Yohane, vanhu hinkwavo va tsutsumela eka vona laha a ku vuriwa rikupakupa ra Solomoni, va hlamale swinene.
12  Loko Petro a vona leswi, a byela vanhu a ku: “Vavanuna va Israyele, ha yini mi hlamarisiwa hi leswi, kumbe ha yini mi hi honolela onge hiloko hi n’wi endle leswaku a famba hi matimba ya hina kumbe hi ku tinyiketela loku nga ni vukwembu?
13  Xikwembu xa Abrahama na Isaka na Yakobe, Xikwembu xa vatata wa hina, xi vangamise Nandza wa xona, Yesu, loyi n’wina, hi xiviri, mi n’wi nyiketeke ni ku n’wi landzula emahlweni ka Pilato, kasi yena a a bohe ku n’wi ntshunxa.
14  Ina, mukwetsimi yoloye, lowo lulama mi n’wi landzurile, kambe mi kombele ku nyikiwa mahala wanuna loyi a dlayaka hi vomu,
15  kasi mi dlaye Murhangeri Lonkulu wa vutomi. Kambe Xikwembu xi n’wi pfuxile eka lava feke, ku nga mhaka leyi hi nga timbhoni ta yona.
16  Hikwalaho vito ra yena, hi ripfumelo ra hina evitweni rakwe, ri tiyise wanuna loyi mi n’wi vonaka, loyi mi n’wi tivaka, naswona ripfumelo leri teke hikwalaho ka yena ri nyike wanuna loyi rihanyo leri heleleke emahlweni ka n’wina hinkwenu.
17  Kutani, vamakwerhu, ndza swi tiva leswaku mi endle hi ku pfumala vutivi, hilaha vafumi va n’wina na vona va endleke hakona.
18  Kambe hi ndlela leyi Xikwembu xi hetisise swilo leswi xi swi tiviseke ka ha ri emahlweni hi nomu wa vaprofeta hinkwavo, leswaku Kreste wa xona a a ta xaniseka.
19  “Hikokwalaho, hundzukani mi hundzuluka leswaku ku hlanguriwa swidyoho swa n’wina, leswaku tinguva ta ku phyuphyisiwa ti ta ta ti huma eka Yehovha hi xiviri
20  ni leswaku a rhuma Kreste la hlawuleriweke n’wina, Yesu,
21  loyi tilo, hakunene, ri faneleke ri n’wi tamela ku fikela eminkarhini ya ku vuyeteriwa ka swilo hinkwaswo leswi Xikwembu xi vulavuleke ha swona hi nomu wa vaprofeta va xona vo kwetsima va nkarhi wa khale.
22  Entiyisweni, Muxe u te, ‘Yehovha Xikwembu u ta mi yimisela muprofeta wo fana na mina exikarhi ka vamakwenu. Mi fanele ku n’wi yingisa hi ku landza swilo hinkwaswo leswi a mi byelaka swona.
23  Hakunene, moya-xiviri wun’wana ni wun’wana lowu nga n’wi yingisiki Muprofeta yoloye wu ta lovisiwa hi ku helela evanhwini.’
24  Naswona vaprofeta hinkwavo, entiyisweni, ku sukela eka Samuwele ni lava tlhandlameke, hinkwavo lava vulavuleke, na vona va ma vule erivaleni masiku lawa.
25  Mi vana va vaprofeta ni va ntwanano lowu Xikwembu xi wu endleke ni vatata wa n’wina, xi byela Abrahama xi ku, ‘Naswona mindyangu hinkwayo ya misava yi ta katekisiwa hi mbewu ya wena.’
26  Endzhaku ka ku humesa Nandza wa xona, Xikwembu xi rhange hi ku n’wi rhuma eka n’wina leswaku a mi katekisa hi ku susa un’wana ni un’wana eswiendlweni swa n’wina swo homboloka.”
12  Enkarhini wolowo Heroda lowa hosi a tirhisa mavoko yakwe leswaku a xanisa van’wana lava nga evandlheni.
2  U dlaye Yakobo makwavo wa Yohane hi banga.
3  Tanihi leswi a voneke leswaku a swi tsakisa Vayuda, u khome na Petro. (Kutani, wolawo a ku ri masiku ya swinkwa leswo-ke-comela.)
4  Hiloko a n’wi khoma, a n’wi nghenisa ekhotsweni, a n’wi yisa eka mintlawa ya mune, ya masocha ya mune, leyi a yi siyerisana ku n’wi rindza, hileswi a a kunguhate ku n’wi humesela vanhu endzhaku ka paseka.
5  Hikwalaho Petro a a hlayisiwe ekhotsweni; kambe vandlha a ri n’wi khongelela swinene eka Xikwembu.
6  Kutani loko Heroda a ri kusuhi ni ku n’wi humesa, hi vusiku byebyo Petro a a etlele a bohiwe hi tinketana timbirhi exikarhi ka masocha mambirhi, naswona varindzi lava a va ri enyangweni a va rindza khotso.
7  Kambe waswivo, ntsumi ya Yehovha yi yima ekusuhi, naswona ku vonakala ku voninga exiyindlwanini xa khotso. Yi ba Petro etsheveni, yi n’wi pfuxa, yi ku: “Hatlisa u pfuka!” Kutani tinketana takwe ti wa emavokweni ya yena.
8  Ntsumi yi ku eka yena: “Tikhame u vehela maphaxani ya wena.” A endlisa sweswo. Eku heteleleni yi ku eka yena: “Ambala nguvu ya wena ya le handle u hambeta u ndzi landzela.”
9  Kutani a huma a hambeta a yi landzela, kambe a a nga swi tivi leswaku leswi a swi endleka hi ku tirhisa ntsumi a swi ri swa xiviri. Entiyisweni, a a ehleketa leswaku u vona xivono.
10  Va hundza varindzi va nyangwa yo sungula ni ya vumbirhi kutani va fika enyangweni ya nsimbi leyi humelaka emutini, hiloko yona yi tipfulekela. Kuteloko va humile va rhelela xitarata xin’we, kutani xikan’we-kan’we ntsumi yi n’wi siya.
11  Kutani Petro, loko a xalamuka, a ku: “Sweswi ndzi swi tiva kahle leswaku Yehovha u rhume ntsumi yakwe kutani yi ndzi kutsurile evokweni ra Heroda ni le ka hinkwaswo leswi vanhu va Vayuda a va swi languterile.”
12  Endzhaku ko ehleketa ha swona, a ya nghena endlwini ya Mariya mana wa Yohane loyi a thyiweke Marka, laha a ku hlengeletane vanhu vo hlayanyana, va khongela.
13  Loko a gongondza enyangweni ya vungheno, nandza wa xisati loyi a vuriwaka Rhoda a tshinela a ta hlamula la gongondzaka,
14  kutani loko a twa rito ra Petro, hikwalaho ka ntsako a nga pfulanga nyangwa, kambe a tsutsumela endzeni, a vika leswaku Petro u yime hi le vunghenweni.
15  Va ku eka yena: “Wa penga.” Kambe a sindzisa hi matimba leswaku swi tano. Hiloko va ku: “I ntsumi yakwe.”
16  Kambe Petro a yima kona a gongondza. Loko va pfula, va n’wi vona, va hlamala.
17  Kambe a va koweta hi voko leswaku va miyela kutani a va byela hi vuxokoxoko hilaha Yehovha a n’wi humeseke hakona ekhotsweni, ivi a ku: “Vikelani Yakobo swilo leswi ni vamakwerhu.” Kutani a huma a ya endhawini yin’wana.
18  Kutani loko ri xile, masocha a ma hlangane tinhloko swinene malunghana ni leswi hakunene swi nga vaka swi endlekile hi Petro.
19  Heroda a n’wi lavisisa hi rixaladza, loko a nga n’wi kumi, a konanisa varindzi, a lerisa leswaku va tekiwa va ya xupuriwa; kutani a rhelela ku suka eYudiya a ya eKhezariya, a tshama kona nkarhinyana.
20  A a ri ni moya wa ku lwa ni vanhu va le Tiri ni va le Sidoni. Hiloko va ta eka yena hi mianakanyo yin’we, endzhaku ko kucetela Blasto, loyi a a langutela kamara ro etlela ra hosi, va sungula ku kombela ku rhula, hikuva tiko ra vona a ri kuma swakudya eka lera hosi.
21  Kambe hi siku leri vekiweke Heroda a ambala swiambalo swa vuhosi kutani a tshama exitshan’weni xa vuavanyisi, a sungula ku vulavula na vona erivaleni.
22  Kutani vanhu lava hlengeletaneke va huwelela va ku: “I rito ra xikwembu, a hi ra munhu!”
23  Hi ku hatlisa ntsumi ya Yehovha yi n’wi ba, hikuva a nga xi dzunisanga Xikwembu; hiloko a dyiwa hi swivungu kutani a timeka.
24  Kambe rito ra Yehovha ri ya ri engeteleka ni ku hangalaka.
25  Loko ku ri Barnaba na Sawulo, endzhaku ko endla ntirho wo phalala hi ku helela eYerusalema, va tlherile kutani va famba na Yohane, loyi a thyiweke Marka.
