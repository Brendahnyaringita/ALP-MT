4  Tinyimpi ti huma exihlobyeni xihi naswona ku lwa loku nga exikarhi ka n’wina ku huma exihlobyeni xihi? Xana a ku humi eka xona xihlovo lexi, ku nga, eku naveleni ka n’wina ntsako wa swa nyama loku kwetlembetanaka eka swirho swa n’wina ke?
2  Ma navela, kambe ke, ma pfumala. Mi hambeta mi dlaya hi vomu ni ku vondzoka, kambe, a mi koti ku swi kuma. Mi hambeta mi lwa, mi dodombisana. Ma pfumala hi leswi mi nga komberiki.
3  Ma kombela, kambe ke, a mi nyikiwi, hikuva mi kombela hi xikongomelo lexi hoxeke, leswaku mi ta xi tirhisa eku naveleni ka n’wina ntsako wa swa nyama.
4  Vavasati va vuoswi, xana a mi swi tivi leswaku ku va ni xinakulobye ni misava i vulala ni Xikwembu? Hikokwalaho, mani na mani la lavaka ku va nakulobye wa misava u tiendla nala wa Xikwembu.
5  Kumbe, xana eka n’wina swi vonaka onge tsalwa leri ro vula ntsena loko ri ku: “Moya lowu tshameke endzeni ka hina wu tshamela ku navela hikwalaho ka ku taleriwa hi mona”?
6  Hambiswiritano, musa lowu nga faneriwiki lowu xi wu nyikaka i wukulu. Hikwalaho, ri ri: “Xikwembu xi kaneta lava titlakusaka, kambe xi nyika lava titsongahataka musa lowu nga faneriwiki.”
7  Hikwalaho, tivekeni ehansi ka Xikwembu; kambe mi kaneta Diyavulosi, kutani u ta mi balekela.
8  Tshinelani eka Xikwembu, kutani xi ta tshinela eka n’wina. Basisani mavoko ya n’wina, n’wina vadyohi, mi tengisa timbilu ta n’wina, n’wina lava nga tiyisekiki.
9  Vanani ni maxangu, mi kolola, mi rila. Ku hleka ka n’wina a ku hundzuriwe ku kolola, ntsako wa n’wina wu hundzuriwa gome.
10  Titsongahateni emahlweni ka Yehovha, kutani u ta mi tlakusa.
11  Vamakwerhu, tshikani ku vulavulana hi ndlela yo biha. Loyi a vulavulaka makwavo hi ndlela yo biha kumbe ku avanyisa makwavo, u sola nawu naswona u avanyisa nawu. Kutani loko u avanyisa nawu, a wu muendli wa nawu kambe u muavanyisi.
12  I un’we la nga munyiki wa nawu ni muavanyisi, loyi a kotaka ku ponisa ni ku lovisa. Kambe wena, u mani lerova u nga avanyisa warikwenu?
13  Rhiyani ndleve, sweswi, n’wina mi nge: “Namuntlha kumbe mundzuku hi ta endzela muti wo karhi ivi hi heta lembe kona, naswona hi ta endla bindzu hi bindzula,”
14  kasi a mi swi tivi leswaku vutomi bya n’wina byi ta va yini mundzuku. Hikuva mi hunguva leyi humelelaka nkarhinyana kutani yi nyamalala.
15  Ematshan’weni ya sweswo, mi fanele mi ku: “Loko Yehovha a swi rhandza, hi ta hanya hi vuya hi endla leswi kumbe leswiya.”
16  Kambe sweswi mi tinyungubyisa hi ku tikurisa ka n’wina ka manyunyu. Ku tinyungubyisa ko tano hinkwako ku hombolokile.
17  Hikokwalaho, loko munhu a tiva ndlela yo endla leswi lulameke kambe a nga swi endli, i xidyoho eka yena.
5  Rhiyani ndleve, sweswi, n’wina vanhu lava fuweke, rilani, mi kolola hikwalaho ka maxangu lama nga ta mi wela.
2  Rifuwo ra n’wina ri borile, naswona tinguvu ta n’wina ta le handle ti dyiwe hi tinsumba.
3  Nsuku ni silivhere ya n’wina swi kurhe hi ku helela, naswona nkurhe wa swona wu ta va vumbhoni lebyi mi hehlaka, wu ta dya swirho swa n’wina leswi nga ni nyama. Nchumu wo fana ni ndzilo hi lowu mi wu hlayiseke emasikwini yo hetelela.
4  Maswivo! Tihakelo leti fanelaka vatirhi lava tshoveleke masimu ya n’wina kambe leti mi va pfumataka tona, ti hambeta ti huwelela, naswona swirilo swa mpfuno swa vatshoveri swi nghene etindleveni ta Yehovha wa mavuthu.
5  Mi hanye hi vulovolovo emisaveni naswona mi hlongorise ntsako wa swa nyama. Mi nonise timbilu ta n’wina hi siku ra ku dlawa.
6  Mi gweve lowo lulama ni ku n’wi dlaya hi vomu. Xana a nga lwisani na n’wina?
7  Hikokwalaho, lehisani mbilu, vamakwerhu, ku fikela enkarhini wa vukona bya Hosi. Maswivo! Murimi u tshama a rindza mbhandzu wa misava lowu nga wa nkoka, a wu lehisela mbilu ku fika laha a kumaka mpfula leyo sungula ni mpfula leya le ndzhaku.
8  Na n’wina lehisani mbilu; tiyisani timbilu ta n’wina, hikuva vukona bya Hosi byi tshinele.
9  Mi nga n’unun’utelani, vamakwerhu, leswaku mi nga avanyisiwi. Maswivo! Muavanyisi u yime emahlweni ka tinyangwa.
10  Vamakwerhu, tekani vaprofeta lava vulavuleke hi vito ra Yehovha va ri ntila wa ku tiyiselela nhlomulo ni ku lehisa mbilu.
11  Maswivo! Lava tiyiseleke hi va vula lava tsakeke. Mi twile hi ta ku tiyisela ka Yobo naswona mi byi vonile vuyelo bya kona lebyi Yehovha a byi nyikeleke, leswaku Yehovha u ni xinakulobye lexikulu swinene ni tintswalo.
12  Hambiswiritano, ehenhla ka hinkwaswo, vamakwerhu, tshikani ku hlambanya, ina, ku nga ha va hi tilo kumbe hi misava kumbe hi xihlambanyo xihi ni xihi. Kambe Ina wa n’wina a a vule Ina, naswona E-e wa n’wina, a va E-e, leswaku mi nga weli ehansi ka vuavanyisi.
13  Xana u kona loyi a byarheke nhlomulo exikarhi ka n’wina? A a hambete a khongela. Xana u kona la tsakeke swinene? A a yimbelele tipisalema.
14  Xana u kona loyi a vabyaka exikarhi ka n’wina? A a vitane vakulukumba va vandlha, kutani a va n’wi khongelele, va n’wi tota mafurha hi vito ra Yehovha.
15  Kutani xikhongelo xa ripfumelo xi ta hanyisa la nga pfukiki swinene, naswona Yehovha u ta n’wi pfuxa. Nakambe, loko a lo endla swidyoho, u ta rivaleriwa swona.
16  Hikokwalaho, byelanani swidyoho swa n’wina, mi khongelelana, leswaku mi ta hola. Xikombelo xa munhu la lulameke, loko xi endliwa, xi ni matimba lamakulu.
17  Eliya a a ri munhu la nga ni mintlhaveko yo fana ni ya hina, kambe exikhongelweni u khongelele leswaku mpfula yi nga ni; naswona a yi nanga etikweni ku ringana malembe manharhu ni tin’hweti ta tsevu.
18  Naswona u tlhele a khongela, hiloko tilo ri nisa mpfula, kutani misava yi tswala mihandzu ya yona.
19  Vamakwerhu, loko mani na mani exikarhi ka n’wina a hambukisiwa entiyisweni kutani un’wanyana a n’wi vuyisa,
20  swi tiveni leswaku loyi a vuyisaka mudyohi endleleni ya yena leyi hambukeke u ta ponisa moya-xiviri wa yena eku feni naswona u ta funengeta swidyoho leswinyingi.
1  Yakobo, hlonga ra Xikwembu ni ra Hosi Yesu Kreste, eka tinyimba ta 12 leti hangalakeke: Xewani!
2  Swi tekeni hinkwaswo swi ri ntsako, vamakwerhu, loko mi langutana ni miringo yo hambana-hambana,
3  hilaha mi tivaka hakona leswaku mfanelo leyi yi ringiweke ya ripfumelo ra n’wina yi vanga ku tiyisela.
4  Kambe ku tiyisela a ku endle ntirho wa kona wu helela, leswaku mi ta helela ni ku va lava hanyeke etimhakeni hinkwato, mi nga kayiveli nchumu.
5  Kutani, loko mani na mani eka n’wina a kayivela vutlhari, a a hambete a kombela eka Xikwembu, hikuva xi nyika hinkwavo hi mbilu yo basa, handle ka ku sandza; kutani u ta nyikiwa byona.
6  Kambe a a hambete a kombela hi ripfumelo, a nga kanakani nikatsongo, hikuva loyi a kanakanaka u fana ni gandlati ra lwandle leri fambisiwaka hi mheho ri hungeriwa hala ni hala.
7  Entiyisweni, munhu yoloye a nga tshuki a ehleketa leswaku u ta amukela nchumu hambi wu ri wihi eka Yehovha;
8  i munhu la nga tiyisekiki, loyi a nga yimangiki a tiya etindleleni ta yena hinkwato.
9  Kambe makwerhu la nge xiyin’weni xa le hansi a a khane eku tlakusiweni ka yena,
10  ni loyi a fuweke a a khane eku tsongahatiweni ka yena, hikuva u ta hundza ku fana ni xiluva xa ximila.
11  Hikuva dyambu ri tsuvuka ni mumu wa rona lowu hisaka kutani ri vunisa ximila, xiluva xa xona xi hohloka ivi vuxongi bya xona bya le handle byi hela. Hilaha ku fanaka, loyi a fuweke u ta vuna etindleleni takwe ta vutomi.
12  Wa tsaka munhu la hambetaka a tiyisela ndzingo, hikuva eku amukeriweni kakwe u ta kuma harhi ya vutomi, leyi [Yehovha] a yi tshembiseke lava hambetaka va n’wi rhandza.
13  Loko a ri endzingweni, munhu a nga vuli a ku: “Ndzi ringiwa hi Xikwembu.” Hikuva Xikwembu xi nga ka xi nga ringiwi hi swilo swo biha naswona xona a xi ringi munhu.
14  Kambe un’wana ni un’wana u ringiwa hi ku kokiwa ni ku wongiwa hi ku navela ka yena n’wini.
15  Kutani ku navela, loko ku xurhe, ku veleka xidyoho; kutani, xidyoho, loko xi hetisekile, xi tswala rifu.
16  Mi nga hambukisiwi, vamakwerhu lava rhandzekaka.
17  Nyiko yin’wana ni yin’wana leyinene ni nyiko yin’wana ni yin’wana leyi hetisekeke yi huma ehenhla, hikuva yi xika hi le ka Tata wa mavoningo ya le xibakabakeni, naswona yena a nga cinca-cinci ku fana ni ku hundzuluka ka ndzhuti.
18  Hikwalaho ka leswi a swi rhandzeke, u hi tswale hi rito ra ntiyiso, leswaku hi va swirhangana swo karhi swa swivumbiwa swa yena.
19  Tivani leswi, vamakwerhu lava rhandzekaka. Munhu un’wana ni un’wana u fanele a hatlisa emhakeni yo twa, a nonoka emhakeni yo vulavula, a nonoka emhakeni ya vukarhi;
20  hikuva vukarhi bya munhu a byi ku endli ku lulama ka Xikwembu.
21  Kutani cukumetani thyaka hinkwaro ni nchumu lowu nga fanelangiki, ku nga vubihi, kutani mi ku amukela hi ku rhula ku nghenisiwa ka rito leri kotaka ku ponisa mimoya-xiviri ya n’wina.
22  Hambiswiritano, vanani vaendli va rito, mi nga vi vatwi ntsena, lava tixisaka hi mianakanyo ya mavunwa.
23  Hikuva loko un’wana ni un’wana a ri mutwi wa rito, kambe a nga ri muendli, yena u fana ni munhu loyi a langutaka xikandza xakwe xa ntumbuluko exivonini.
24  Hikuva wa tilanguta, kutani a famba, hi ku hatlisa a rivala leswaku i munhu wa muxaka muni.
25  Kambe loyi a kambisisaka nawu lowu hetisekeke lowu fambisanaka ni ntshunxeko ni loyi a phikelelaka eka wona, munhu yoloye, leswi a nga vangiki mutwi loyi a rivalaka, kambe a veke muendli wa ntirho, u ta tsaka eku wu endleni kakwe.
26  Loko munhu un’wana ni un’wana a tivona a ri mugandzeri wa xiviri kambe a nga lawuli ririmi ra yena, a tama a xisa mbilu ya yena n’wini, muxaka wa vugandzeri bya munhu loyi i wa hava.
27  Muxaka wa vugandzeri lebyi baseke ni lebyi nga nyamangiki hi ku ya hi langutelo ra Xikwembu tlhelo Tata wa hina hi lowu: ku khathalela lava nga riki na vatswari ni tinoni enhlomulweni wa tona, ni ku va munhu a tihlayisa a nga ri na xivati xa misava.
2  Vamakwerhu, ripfumelo leri mi nga na rona eka Hosi ya hina Yesu Kreste, ku vangama ka hina, a ri fambisani ni swiendlo swa xihlawuhlawu, a hi swona ke?
2  Hikuva, loko munhu la veheleke swingwavila swa nsuku etintihweni ta yena, a ambale swiambalo leswi hatimaka a nghena enhlengeletanweni ya n’wina, ivi ku nghena xisiwana lexi ambaleke swiambalo leswi thyakeke,
3  kambe mi va ni tintswalo eka la ambaleke swiambalo leswi hatimaka kutani mi ku: “Wena tshama laha ndhawini leyinene,” kutani eka la nga xisiwana mi ku: “Wena yimisa sweswo,” kumbe: “Tshama lahaya vunavelweni bya milenge ya mina,”
4  ma tihambanisa hi mintlawa exikarhi ka n’wina naswona se mi vaavanyisi lava endlaka swiboho swo homboloka, a swi tano ke?
5  Yingisani, vamakwerhu la-​va rhandzekaka. Xikwembu xi hlawule lava nga swisiwana hi langutelo ra misava leswaku va fuwa eripfumelweni ni ku va vadyandzhaka va mfumo, lowu xi wu tshembiseke lava xi rhandzaka, a hi swona ke?
6  Kambe, n’wina mi tsongahate xisiwana. Vafuwi va mi tshikelela naswona va mi kokela emahlweni ka tihuvo ta nawu, a hi swona ke?
7  Va sandza vito lerinene leri mi vitaniweke ha rona, a hi swona ke?
8  Kunene, loko mi hanya hi ku landza nawu wa vuhosi hi ku ya hi tsalwa leri: “U fanele u rhandza warikwenu kukota loko u tirhandza,” mi endla kahle swinene.
9  Kambe loko mi hambeta mi kombisa xihlawuhlawu, mi endla xidyoho, hikuva nawu wa mi tshinya leswi mi nga lava tlulaka nawu.
10  Hikuva mani na mani la hlayisaka Nawu hinkwawo kambe a teka goza leri hoxeke emhakeni yin’we, u hundzuke mutluri wa yona hinkwayo.
11  Hikuva loyi a nga te: “U nga tshuki u endla vuoswi,” u tlhele a ku: “U nga tshuki u dlaya hi vomu.” Kutani, loko u nga byi endli vuoswi kambe u dlaya swi nga ri enawini, u hundzuke la tlulaka nawu.
12  Hambetani mi vulavula ni ku endla hi ndlela leyi fanaka ni leyi va endlaka ha yona lava nga ta avanyisiwa hi nawu wa vanhu lava ntshunxekeke.
13  Hikuva loyi a nga hanyiki hi tintswalo u ta kuma vuavanyisi byakwe lebyi nga riki na tintswalo. Tintswalo ta khana eku avanyisiweni.
14  Swi pfuna yini, vamakwerhu, loko un’wana a ku u ni ripfumelo kambe a nga ri na mintirho? Ripfumelo rero a ri nge n’wi ponisi, a hi swona ke?
15  Loko makwenu a swerile naswona a pfumala swakudya leswi ringaneke swa siku,
16  kambe un’wana wa n’wina a ku eka yena: “Famba hi ku rhula, u kufumela, u xurha,” kambe a nga n’wi nyiki swilaveko swa miri wa yena, swi pfuna yini ke?
17  Xisweswo, na rona ripfumelo, loko ri nga ri na mintirho, ri file hi vurona.
18  Nilokoswiritano, un’wana u ta ku: “Wena u ni ripfumelo, mina ndzi ni mintirho. Ndzi kombe ripfumelo ra wena handle ka mintirho, mina ndzi ta ku komba ripfumelo ra mina hi mintirho ya mina.”
19  Wa kholwa leswaku ku ni Xikwembu xin’we, a hi swona ke? U endla kahle swinene. Kambe, madimona ma kholwa ma tlhela ma rhurhumela.
20  Kambe, xana wa khathala ha swona, ku tiva leswaku ripfumelo handle ka mintirho a ri tirhi, Xiphukuphuku ndziwena?
21  Xana Abrahama tata wa hina a nga vuriwanga la lulameke hikwalaho ka mintirho endzhaku ka ku nyikela Isaka n’wana wa yena ealitarini?
22  Wa swi vona leswaku ripfumelo ra yena a ri tirhisana ni mintirho ya yena naswona hikwalaho ka mintirho ya yena ripfumelo ra yena ri endliwe ri va leri hetisekeke,
23  naswona ku hetiseke tsalwa leri nge: “Abrahama u ve ni ripfumelo eka Yehovha, hikwalaho ka sweswo swi hlayiwe eka yena leswaku i ku lulama,” kutani a vuriwa “nakulobye wa Yehovha.”
24  Ma swi vona leswaku munhu u ta vuriwa la lulameke hikwalaho ka mintirho, ku nga ri hikwalaho ka ripfumelo ntsena.
25  Hi mukhuva lowu fanaka, xana na yena Rahava lowa nghwavava a nga vuriwanga la lulameke hikwalaho ka mintirho, endzhaku ka ku amukela varhumiwa hi malwandla kutani a va humesa hi ndlela yin’wana ke?
26  Kunene, tanihi leswi miri lowu nga riki na moya wu feke, xisweswo ni ripfumelo leri nga riki na mintirho ri file.
3  A hi vo tala eka n’wina lava faneleke ku va vadyondzisi, vamakwerhu, hi ku tiva leswaku hi ta kuma vuavanyisi byo tika swinene.
2  Hikuva hinkwerhu ha khunguvanyeka minkarhi yo tala. Loko mani na mani a nga va khunguvanyisi van’wana hi rito, loyi i munhu la hetisekeke, la kotaka ku lawula ni miri wakwe hinkwawo.
3  Loko hi vehela matomu emilon’wini ya tihanci leswaku ti hi yingisa, hi lawula ni mimiri ya tona hinkwayo.
4  Waswivo! Ni swikepe, hambileswi swi nga swikulu ngopfu naswona swi fambisiwaka hi timheho ta matimba, swi lawuriwa hi xihundzulo lexitsongo swinene swi ya laha mianakanyo ya munhu la nge xihundzulweni yi navelaka kona.
5  Swi tano, ni ririmi i xirho lexitsongo, kambe ke, ri tikurisa ngopfu. Waswivo! Swi lava ndzilonyana lowutsongo ku lumeka khwati lerikulu swinene!
6  Kunene, ririmi i ndzilo. Ririmi i ndhawu ya leswi nga lulamangiki exikarhi ka swirho swa hina, hikuva ri endla swivati emirini hinkwawo kutani ri lumeka ndzhendzeleko wa vutomi, rona ri lumekiwa hi Gehena.
7  Hikuva rixaka rin’wana ni rin’wana ra xivandzana swin’we ni ra xinyenyana ni ra xilo lexi kokovaka ni ra xivumbiwa xa le lwandle ra lerhisiwa naswona ri thambhisiwile hi vanhu.
8  Kambe ririmi, a nga kona ni un’we eka vanhu la nga ri lerhisaka. I xilo lexi nga lawulekiki xo biha, ri tele vuxungu lebyi dlayaka.
9  Ha rona hi dzunisa Yehovha, ku nga Tatana, hi hala tlhelo, hi rhukana ha rona vanhu lava veke kona “hi xifaniso xa Xikwembu.”
10  Enon’wini wun’we ku huma xidzuniso ni ndzhukano. A swi fanelanga, vamakwerhu, leswaku swilo leswi swi tama swi humelela hi ndlela leyi.
11  Nseledyana a wu pfelerisi mati yo tsokombela ni yo bava embhoveni wun’we, a hi swona ke?
12  Vamakwerhu, nkuwa a wu nge humesi mihandzu ya mitlhwari kumbe murhi wa vhinya wu humesa makuwa, a hi swona ke? Ni mati ya munyu a ma nge humesi mati yo tsokombela.
13  I mani la tlhariheke naswona a twisisaka exikarhi ka n’wina? Hi ku tikhoma kakwe lokunene a a kombe mintirho yakwe hi ku rhula loku fambisanaka ni vutlhari.
14  Kambe loko mi ri ni mavondzo lamakulu ni ku kanetana etimbilwini ta n’wina, mi nga tikurisi naswona mi nga hembeli ntiyiso.
15  Lebyi a hi vutlhari lebyi xikaka hi le henhla, kambe i bya misava, i bya vuharhi ni vudimona.
16  Hikuva laha ku nga ni mavondzo ni ku kanetana, hi laha ku nga ni mpfilumpfilu ni swilo hinkwaswo swo biha.
17  Kambe vutlhari lebyi humaka ehenhla xo sungula byi tengile, byi tlhela byi va ni ku rhula, ku anakanyela, ku tiyimisela ku yingisa, ku tala tintswalo ni mihandzu leyinene, a byi hambanisi vanhu hi xihlawuhlawu, a byi na vukanganyisi.
18  Ku tlula kwalaho, mbewu ya mbhandzu wa ku lulama, yi byaleriwa lava endlaka ku rhula ehansi ka swiyimo swa ku rhula.
