10  “Hakunene ndzi tiyisile ndzi ri eka n’wina, Loyi a nga ngheniki hi nyangwa etshangeni ra tinyimpfu kambe a khandziya hi ndhawu yin’wana, munhu yoloye i khamba ni muphangi.
2  Kambe loyi a nghenaka hi nyangwa i murisi wa tinyimpfu.
3  Mulanguteri wa nyangwa wa n’wi pfulela, kutani tinyimpfu ti yingisa rito rakwe, naswona u vitana tinyimpfu takwe hi mavito, a ti humesa.
4  Loko a ti humesile hinkwato ta yena, u famba emahlweni ka tona, kutani tinyimpfu ta n’wi landzela, hikuva ti tiva rito rakwe.
5  Mufambi a ti nge n’wi landzeli kambe ti ta n’wi balekela, hikuva a ti ri tivi rito ra vafambi.”
6  Yesu a va byela xifananiso lexi; kambe a va yi kumanga nhlamuselo ya leswi a a va byela swona.
7  Hikokwalaho Yesu a tlhela a ku: “Hakunene ndzi tiyisile ndzi ri eka n’wina, Hi mina nyangwa ya tinyimpfu.
8  Hinkwavo lava teke ematshan’weni ya mina i makhamba ni vaphangi; kambe tinyimpfu a ti va yingisanga.
9  Hi mina nyangwa; un’wana ni un’wana la nghenaka ha mina u ta ponisiwa, naswona u ta nghena a tlhela a huma a kuma madyelo.
10  Loko khamba ri ta, ri tela ku ta yiva ni ku dlaya ni ku lovisa. Ndzi tile leswaku va ta kuma vutomi ni leswaku va byi kuma hi xitalo.
11  Hi mina murisi lonene; murisi lonene u nyiketa moya-xiviri wakwe hikwalaho ka tinyimpfu.
12  Munhu la thoriweke, loyi a nga riki murisi, loyi tinyimpfu ti nga riki ta yena, loko a vona mhisi yi ta u tshika tinyimpfu a baleka—kutani mhisi yi ti khoma, yi ti hangalasa—
13  hikuva i munhu la thoriweke naswona a nga khathali hi tinyimpfu.
14  Hi mina murisi lonene, naswona tinyimpfu ta mina ndza ti tiva ni tinyimpfu ta mina ta ndzi tiva,
15  hilaha Tatana a ndzi tivaka hakona ni hilaha ndzi tivaka Tatana hakona; ndzi nyiketa moya-xiviri wa mina hikwalaho ka tinyimpfu.
16  “Naswona ndzi ni tinyimpfu tin’wana, leti nga riki ta tshanga leri; na tona ndzi fanele ku ti tisa, ti ta yingisa rito ra mina, ti ta va ntlhambi wun’we, murisi a va un’we.
17  Hi yona mhaka leyi Tatana a ndzi rhandzaka, hikuva ndzi nyiketa moya-xiviri wa mina, leswaku ndzi tlhela ndzi wu kuma.
18  A ku na munhu loyi a wu tekeke eka mina, kambe ndzi wu nyiketa hi ku swi rhandza. Ndzi ni mfanelo ya ku wu nyiketa, naswona ndzi ni mfanelo ya ku tlhela ndzi wu kuma. Xileriso xa leswi ndzi xi kume eka Tatana.”
19  Ku tlhela ku va ni ku avana exikarhi ka Vayuda hikwalaho ka marito lawa.
20  Vo tala va vona a va ku: “U ni dimona, wa penga. Hikwalaho ka yini mi n’wi yingisela?”
21  Van’wana va ku: “Lawa a hi marito ya munhu la ngheniweke hi madimona. Dimona a ri nge ma pfuli mahlo ya vanhu lava va feke mahlo, a hi swona ke?”
22  Hi nkarhi wolowo a ku ri ni nkhuvo wa ku nyiketela eYerusalema. A byi ri vuxika,
23  naswona Yesu a a famba etempeleni erikupakupeni ra Solomoni.
24  Hikokwalaho Vayuda va n’wi rhendzela ivi va ku eka yena: “Xana u ta tshika mimoya-xiviri ya hina yi ri empfhukeni ku fikela rini? Loko u ri Kreste, hi byele hi ku kongoma.”
25  Yesu a va hlamula a ku: “Ndzi mi byerile, kambe a mi kholwi. Mintirho leyi ndzi yi endlaka hi vito ra Tatana, yi nyikela vumbhoni ha mina.
26  Kambe a mi kholwi, hikuva a mi tinyimpfu ta mina.
27  Tinyimpfu ta mina ti yingisa rito ra mina, naswona ndza ti tiva, kutani ta ndzi landzela.
28  Naswona ndzi ti nyika vutomi lebyi nga heriki, kutani a ti nge pfuki ti lovisiwile, naswona a nga kona loyi a nga ta ti wutla evokweni ra mina.
29  Leswi Tatana a ndzi nyikeke swona i nchumu lowukulu eka leswin’wana hinkwaswo, naswona a nga kona loyi a nga ti wutlaka evokweni ra Tatana.
30  Mina na Tatana hi un’we.”
31  Nakambe Vayuda va rhola maribye leswaku va n’wi khandla.
32  Yesu a va angula a ku: “Ndzi mi kombe mintirho yo tala leyinene leyi humaka eka Tatana. Xana hi wihi ntirho lowu mi ndzi khandlelaka wona?”
33  Vayuda va n’wi hlamula va ku: “A hi ku khandleli ntirho lowunene, kambe hi ku khandlela xisandzu, ni hikwalaho ka leswi wena, u tiendlaka xikwembu, kasi u munhu.”
34  Yesu a va hlamula a ku: “Xana a ku tsariwanga eNawini wa n’wina leswaku, ‘Ndzi te: “Mi swikwembu”’?
35  Loko a va vule ‘swikwembu’ lava rito ra Xikwembu a ri kanetana na vona, kambe Tsalwa ri nga endliwi ra hava,
36  xana mi byela mina loyi Tatana a n’wi kwetsimiseke ivi a n’wi rhuma emisaveni, mi ku, ‘Wa sandza,’ hikuva ndzi te, ndzi N’wana wa Xikwembu?
37  Loko ndzi nga endli mintirho ya Tatana, mi nga ndzi kholwi.
38  Kambe loko ndzi yi endla, hambiloko mi nga ndzi kholwi, kholwani mintirho, leswaku mi tiva ni ku hambeta mi tiva leswaku Tatana u ni vun’we na mina naswona mina ndzi ni vun’we na Tatana.”
39  Hikokwalaho va tlhela va ringeta ku n’wi khoma; kambe a va chupukela.
40  Hiloko a tlhela a tsemakanya Yordani a ya endhawini leyi Yohane a a khuvula eka yona eku sunguleni, a tshama kona.
41  Kutani vanhu vo tala va ta eka yena, va ku: “Hakunene, Yohane a nga endlanga singita ni rin’we, kambe swilo hinkwaswo leswi Yohane a swi vuleke malunghana ni munhu loyi a swi ri ntiyiso hinkwaswo.”
42  Kutani vo tala va pfumela eka yena kwalaho.
4  Kutani, loko Hosi yi lemuka leswaku Vafarisi a va swi twile leswaku Yesu a a endla vadyondzisiwa vo tala ni ku va khuvula ku tlula Yohane—​
2  hambileswi, entiyisweni, Yesu a a nga khuvuli kambe a ku khuvula vadyondzisiwa vakwe—
3  yi suka eYudiya ivi yi tlhelela eGaleliya.
4  Kambe a yi fanele ku hundza hi le Samariya.
5  Hikwalaho yi fika emutini wa Samariya lowu vuriwaka Sikari ekusuhi ni nsimu leyi Yakobe a yi nyikeke Yosefa n’wana wakwe.
6  Entiyisweni, xihlovo xa Yakobe a xi ri kwalaho. Kutani Yesu, leswi a a karharisiwe hi riendzo, a a titshamele exihlobyeni. A ku ri kwalomu ka awara ya vutsevu.
7  Wansati wa le Samariya a ta a ta ka mati. Yesu a ku eka yena: “Ndzi nyike ndzi nwa.”
8  (Hikuva vadyondzisiwa vakwe a va ye emutini va ya xava swakudya.)
9  Hikokwalaho wansati wa Musamariya a ku eka yena: “Ha yini wena, hambileswi u nga Muyuda, u kombela leswaku ndzi ku nyika u nwa, kasi mina ndzi wansati wa Musamariya?” (Hikuva Vayuda a va tirhisani ni Vasamariya.)
10  Yesu a n’wi hlamula a ku: “Loko a wu yi tiva nyiko ya mahala ya Xikwembu ni loyi a vulaka eka wena a ku, ‘Ndzi nyike ndzi nwa,’ a wu ta va u kombele eka yena, kutani a a ta va a ku nyike mati lama hanyaka.”
11  A ku eka yena: “Nkulukumba, hambi ku ri khuwana ro ka mati a wu na rona, naswona xihlovo xi entile. Hikokwalaho, xana mati lama hanyaka u ma kuma exihlobyeni xihi?
12  Tata wa hina Yakobe a wu n’wi tluli hi vukulu, loyi a hi nyikeke xihlovo, loyi yena swin’we ni vana vakwe va majaha ni swifuwo swakwe va nweke eka xona, a hi swona ke?”
13  Yesu a n’wi hlamula a ku: “Un’wana ni un’wana loyi a nwaka mati lawa u ta tlhela a twa torha.
14  Mani na mani la nwaka mati lawa ndzi nga ta n’wi nyika wona a nge he tlheli a twa torha, kambe mati lawa ndzi nga ta n’wi nyika wona ma ta va nseledyana wa mati lama pfelelaka ma nyika vutomi lebyi nga heriki.”
15  Wansati a ku eka yena: “Nkulukumba, ndzi nyike mati ya kona, leswaku ndzi nga ha twi torha kumbe ndzi tshamela ku ta endhawini leyi ndzi ta ka mati.”
16  A ku eka yena: “Famba, u ya vitana nuna wa wena mi ta endhawini leyi.”
17  Wansati a hlamula a ku: “A ndzi na nuna.” Yesu a ku eka yena: “U vule kahle u ku, ‘A ndzi na nuna.’
18  Hikuva a wu ri ni vanuna va ntlhanu, kutani nuna loyi u nga na yena sweswi a hi nuna wa wena. Sweswo u vula ntiyiso.”
19  Wansati a ku eka yena: “Nkulukumba, ndza swi vona leswaku u muprofeta.
20  Vatata wa hina a va gandzela entshaveni leyi; kambe n’wina mi ri ndhawu leyi vanhu va faneleke ku gandzela eka yona i Yerusalema.”
21  Yesu a ku eka yena: “Ndzi kholwe, wansati, Nkarhi wa ta lowu n’wina mi nga ta ka mi nga gandzeli Tatana entshaveni leyi kumbe eYerusalema.
22  Mi gandzela lexi mi nga xi tiviki; hina hi gandzela lexi hi xi tivaka, hikuva ku ponisiwa ku huma eka Vayuda.
23  Hambiswiritano, nkarhi wa ta, naswona hi wona sweswi, lowu vagandzeri va ntiyiso va nga ta gandzela Tatana hi moya ni ntiyiso, hikuva, hakunene, Tatana u lava lavo tano leswaku va n’wi gandzela.
24  Xikwembu i Moya, naswona lava va xi gandzelaka va fanele ku gandzela hi moya ni ntiyiso.”
25  Wansati a ku eka yena: “Ndza swi tiva leswaku Mesiya wa ta, loyi a vuriwaka Kreste. Loko yena a fika, u ta hi byela swilo hinkwaswo erivaleni.”
26  Yesu a ku eka yena: “Mina loyi a vulavulaka na wena ndzi yena.”
27  Kutani enkarhini lowu vadyondzisiwa vakwe va fika, va sungula ku hlamala hikuva a a vulavula ni wansati. Ina, a nga kona loyi a nga te: “Xana u lava yini?” kumbe, “Ha yini u vulavula ni wansati loyi?”
28  Hikokwalaho, wansati a siya khuwana rakwe a ya emutini kutani a byela vanhu a ku:
29  “Tanani haleno, mi ta vona munhu loyi a ndzi byeleke swilo hinkwaswo leswi ndzi swi endleke. Kumbexana hi yena Kreste, a hi swona ke?”
30  Va huma emutini va ta eka yena.
31  Hi nkarhi wolowo vadyondzisiwa a va n’wi khongotela, va ku: “Rabi, dyana.”
32  Kambe a ku eka vona: “Ndzi ni swakudya leswi ndzi swi dyaka leswi n’wina mi nga swi tiviki.”
33  Hikokwalaho vadyondzisiwa va byelana va ku: “A nga kona loyi a n’wi tiseleke swakudya, a hi swona ke?”
34  Yesu a ku eka vona: “Swakudya swa mina i ku endla ku rhandza ka loyi a ndzi rhumeke ni ku heta ntirho wakwe.
35  Xana a mi vuli leswaku ka ha sele mune wa tin’hweti ku nga si fika ntshovelo? Maswivo! Ndzi ri eka n’wina: Tlakusani mahlo ya n’wina mi languta masimu, ma basile leswaku ma tshoveriwa. Ana
36  mutshoveri u amukela hakelo ni ku hlengeleta mihandzu ya vutomi lebyi nga heriki, leswaku muhaxi ni mutshoveri va tsaka swin’we.
37  Hakunene, emhakeni leyi i ra ntiyiso rito leri nge, Un’wana i muhaxi kasi un’wanyana i mutshoveri.
38  Ndzi mi rhume leswaku mi ya tshovela leswi mi nga swi tirhelangiki. Van’wana va tirhile, naswona n’wina mi nghene eka mbuyelo wa ntirho wa vona.”
39  Kutani vo tala va Vasamariya va le mutini wolowo va pfumela eka yena hikwalaho ka rito ra wansati loyi hi ku landza vumbhoni a nga te: “U ndzi byele swilo hinkwaswo leswi ndzi swi endleke.”
40  Hikokwalaho loko Vasamariya va ta eka yena, va n’wi kombele leswaku a tshama na vona; ivi a tshama kona masiku mambirhi.
41  Hikwalaho vo tala swinene va kholwa hikwalaho ka leswi a swi vuleke,
42  kutani va byela wansati va ku: “A ha ha khorwisiwi hi leswi u swi vulaka ntsena; hikuva hi titwerile naswona ha swi tiva leswaku wanuna loyi hakunene i muponisi wa misava.”
43  Endzhaku ka masiku mambirhi a suka a ya eGaleliya.
44  Hambiswiritano, Yesu a nyikela vumbhoni bya leswaku etikweni ra rikwavo muprofeta a nga xiximiwi.
45  Hikokwalaho, loko a fika eGaleliya, Vagaleliya va n’wi amukela, hikuva va vone swilo hinkwaswo leswi a swi endleke eYerusalema enkhubyeni, hikuva na vona a va yile enkhubyeni.
46  Hikwalaho a tlhelela eKana wa Galeliya, laha a hundzuleke mati ma va vhinyo. A ku ri ni mulanguteri un’wana wa hosi loyi n’wana wakwe wa jaha a a vabya eKapernawume.
47  Loko wanuna loyi a twa leswaku Yesu u suke eYudiya a ya eGaleliya, a ya eka yena ivi a n’wi kombela leswaku a rhelela a ta horisa n’wana wakwe wa jaha, hikuva a a ri kusuhi ni ku fa.
48  Hambiswiritano, Yesu a ku eka yena: “Handle ka loko n’wina mo vona masingita ni swihlamariso, a mi nge kholwi nikatsongo.”
49  Mulanguteri wa hosi a ku eka yena: “Hosi, tana, n’wana wa mina lontsongo a nga si fa.”
50  Yesu a ku eka yena: “Khoma ndlela u famba; n’wana wa wena wa jaha wa hanya.” Wanuna loyi a kholwa rito leri Yesu a ri vuleke eka yena ivi a khoma ndlela a famba.
51  Kuteloko a ha ngirimela mahlonga yakwe ma n’wi hlanganisa ma vula leswaku mufana wakwe wa hanya.
52  Hikokwalaho a sungula ku va vutisisa awara leyi a hanyeke ha yona. Kutani va ku eka yena: “Ku hisa ka miri ku n’wi tshike tolo hi awara ya vunkombo.”
53  Hikokwalaho tata wa kona a swi tiva leswaku i nkarhi lowu Yesu a n’wi byeleke ha wona a ku: “N’wana wa wena wa jaha wa hanya.” Kutani yena ni ndyangu wakwe hinkwawo va kholwa.
54  Nakambe leri a ku ri singita ra vumbirhi leri Yesu a ri endleke loko a suka eYudiya a ya eGaleliya.
11  A ku ri ni wanuna un’wana la vabyaka, Lazaro wa Betaniya, wa le ximutanini lexi Mariya na Marta makwavo wa xisati a va tshama eka xona.
2  Entiyisweni a ku ri Mariya loyi a toteke Hosi hi mafurha yo nun’hwela a tlhela a sula milenge ya yona yi oma hi misisi yakwe, loyi makwavo Lazaro a a vabya.
3  Hikokwalaho vamakwavo va xisati va rhumela rito eka yena, va ku: “Hosi, waswivo, loyi u nga ni xinakulobye eka yena wa vabya.”
4  Kambe loko Yesu a swi twa a ku: “Xikongomelo xa vuvabyi a hi rifu kambe i ku vangamisa Xikwembu, leswaku N’wana wa Xikwembu a vangamisiwa ha swona.”
5  Yesu a a rhandza Marta ni makwavo wa xisati na Lazaro.
6  Hambiswiritano, loko a twa leswaku wa vabya, kunene a tshama masiku mambirhi endhawini leyi a a ri eka yona.
7  Kutani endzhaku ka sweswo a byela vadyondzisiwa vakwe a ku: “A hi tlheleleni eYudiya.”
8  Vadyondzisiwa va ku eka yena: “Rabi, ku nga ri khale Vayudiya a va lava ku ku khandla hi maribye, kambe wa ha tlhelela kona ke?”
9  Yesu a hlamula a ku: “Ku ni tiawara ta 12 ta ku vonakala ka siku, a hi swona ke? Loko munhu a famba eku vonakaleni ka siku a nga tlumbi nchumu, hikuva u vona ku vonakala ka misava leyi.
10  Kambe loko munhu a famba nivusiku, u tlumba swilo swo karhi, hikuva ku vonakala a ku kona eka yena.”
11  A vula swilo leswi, kutani endzhaku ka swona a ku eka vona: “Lazaro nakulorhi u ye eku wiseni, kambe ndzi ya kona leswaku ndzi n’wi pfuxa evurhongweni.”
12  Hikokwalaho vadyondzisiwa va ku eka yena: “Hosi, loko a ye eku wiseni, u ta hanya.”
13  Hambiswiritano, Yesu a a vulavula hi rifu ra yena. Kambe a va anakanya leswaku u vulavula hi ku wisa evurhongweni.
14  Hikokwalaho, enkarhini wolowo Yesu a va byela hi ku kongoma: “Lazaro u file,
15  kambe ndza tsaka hikwalaho ka n’wina hikuva a ndzi nga ri kona, ku endlela leswaku mi kholwa. Kambe a hi yeni eka yena.”
16  Hikokwalaho Tomasi, loyi a a vuriwa Hahla, a byela vadyondzisiwa-kulobye a ku: “Na hina a hi yeni, leswaku hi ta fa na yena.”
17  Hikwalaho loko Yesu a fika, u kume leswaku a a ri ni masiku ya mune a ri eka sirha-bako ra xitsundzuxo.
18  Kutani muti wa Betaniya a wu ri kusuhi na Yerusalema empfhukeni wa kwalomu ka tikhilomitara tinharhu.
19  Hikwalaho vo tala va Vayuda a va te eka Marta na Mariya ku ta va chavelela malunghana ni makwavo.
20  Kutani Marta, loko a twa leswaku Yesu wa ta, a n’wi hlanganisa; kambe Mariya a tshama ekaya.
21  Hiloko Marta a ku eka Yesu: “Hosi, loko a wu ri kona laha, makwerhu ingi a nga fanga.
22  Kambe sweswi ndza swi tiva leswaku swilo hinkwaswo leswi u swi kombelaka eka Xikwembu, Xikwembu xi ta ku nyika swona.”
23  Yesu a ku eka yena: “Makwenu u ta pfuka.”
24  Marta a ku eka yena: “Ndza swi tiva leswaku u ta pfuka eku pfuxiweni ka lava feke hi siku ro hetelela.”
25  Yesu a ku eka yena: “Hi mina ku pfuka ni vutomi. Loyi a kombisaka ripfumelo eka mina, hambiloko a fa, u ta hanya;
26  naswona un’wana ni un’wana loyi a hanyaka a tlhela a kombisa ripfumelo eka mina a nge fi nikatsongo. Xana wa swi kholwa leswi ke?”
27  A ku eka yena: “Ina, Hosi; ndzi khorwile leswaku u Kreste N’wana wa Xikwembu, Loyi a taka emisaveni.”
28  Kuteloko a vule sweswo, a ya vitana Mariya makwavo wa xisati, a n’wi byela exihundleni a ku: “Mudyondzisi u fikile, wa ku vitana.”
29  Yena, loko a twa sweswo, a pfuka hi ku hatlisa a ya eka yena.
30  Entiyisweni, Yesu a a nga si fika eximutanini xexo, kambe a a ha ri endhawini leyi Marta a n’wi hlanganiseke eka yona.
31  Hikokwalaho Vayuda lava a va ri na yena endlwini ni lava a va n’wi chavelela, loko va vona Mariya a pfuka hi ku hatlisa a huma, va n’wi landzela, va ehleketa leswaku a a ya eka sirha-bako ra xitsundzuxo a ya rila kona.
32  Kutani loko Mariya a fika laha Yesu a a ri kona, a n’wi vona, a wela emilengeni yakwe, a ku eka yena: “Hosi, loko a wu ri kona laha, makwerhu ingi a nga fanga.”
33  Hikokwalaho, loko Yesu a n’wi vona a rila ni Vayuda lava teke na yena va rila, a konya emoyeni, a karhateka;
34  hiloko a ku: “Mi n’wi veke kwihi?” Va ku eka yena: “Hosi, tana u ta vona.”
35  Yesu a humesa mihloti.
36  Hikokwalaho Vayuda va ku: “Vonani, xinakulobye xonghasi lexi a a ri na xona eka yena!”
37  Kambe van’wana va vona va ku: “Xana munhu loyi a pfuleke mahlo ya loyi a feke mahlo a nga swi kotanga ku n’wi sivela leswaku a nga fi?”
38  Hikwalaho Yesu, endzhaku ko konya nakambe endzeni, a ta eka sirha-bako ra xitsundzuxo. Entiyisweni a ku ri bako, naswona a ri pfariwe hi ribye.
39  Yesu a ku: “Susani ribye.” Marta, makwavo wa mufi, a ku eka yena: “Hosi, u fanele se a nun’hwa hikuva swi endla mune wa masiku.”
40  Yesu a ku eka yena: “Xana a ndzi ku byelanga leswaku loko u kholwa u ta vona ku vangama ka Xikwembu?”
41  Hiloko va susa ribye. Kutani Yesu a tlakusela mahlo yakwe etilweni a ku: “Tatana, ndza nkhensa hikuva u ndzi twile.
42  I ntiyiso, a ndzi swi tiva leswaku wa ndzi twa nkarhi hinkwawo; kambe ndzi vulavurile hikwalaho ka ntshungu lowu yimeke laha, leswaku wu kholwa leswaku u ndzi rhumile.”
43  Kuteloko a vule swilo leswi, a huwelela hi rito lerikulu a ku: “Lazaro, huma!”
44  Munhu loyi a a file a huma, milenge yakwe ni mavoko swi boheleriwe hi swo tsondzela, naswona nghohe yakwe a yi tsondzeriwe hi lapi. Yesu a ku eka vona: “N’wi ntshunxeni, mi n’wi tshika a famba.”
45  Hikokwalaho vo tala va Vayuda lava a va te eka Mariya ni lava voneke leswi a nga swi endla va pfumela eka yena;
46  kambe van’wana va vona va ya eka Vafarisi kutani va va byela swilo leswi Yesu a swi endleke.
47  Hikwalaho vaprista lavakulu ni Vafarisi va hlengeleta Sanedri va ku: “Xana hi ta endla yini, hikuva munhu loyi u endla masingita yo tala?
48  Loko hi n’wi tshika hi ndlela leyi, hinkwavo va ta pfumela eka yena, kutani Varhoma va ta fika va teka ndhawu ya hina ni tiko ra hina.”
49  Kambe un’wana wa vona, Kayafasi, loyi a a ri muprista lonkulu lembe rero, a ku eka vona: “A mi tivi nchumu nikatsongo,
50  naswona a mi anakanyi leswaku swi pfuna n’wina loko munhu un’we a fela vanhu, ematshan’weni ya leswaku tiko hinkwaro ri lovisiwa.”
51  Hambiswiritano, sweswo a nga swi vulanga hi ku tisungulela; kambe hikwalaho ka leswi a a ri muprista lonkulu lembe rero, u profete leswaku Yesu u ta fela tiko,
52  naswona ku nga ri tiko ntsena, kambe leswaku vana va Xikwembu lava hangalakeke a va hlengeleta va va un’we.
53  Hikokwalaho ku sukela siku rero va boha makungu ya ku n’wi dlaya.
54  Hikwalaho Yesu a nga ha tlhelanga a famba-famba erivaleni exikarhi ka Vayuda, kambe u suke kwalaho a ya etikweni ra le kusuhi ni mananga, emutini lowu vuriwaka Efrayimi, a tshama kona ni vadyondzisiwa.
55  Paseka ya Vayuda a yi ri kusuhi, naswona vanhu vo tala va huma etikweni rero va ya eYerusalema emahlweni ka paseka leswaku va tibasisa hi mukhuva wa kona.
56  Hiloko va lava Yesu naswona va byelana va ri karhi va yime etempeleni va ku: “Mi swi vonisa ku yini? Xana mi vona onge a nge ti enkhubyeni nikatsongo?”
57  Hilaha a swi ri hakona, vaprista lavakulu ni Vafarisi a va humese swileriso swa leswaku loko o va kona la tivaka lomu a nga kona, u fanele ku swi paluxa, leswaku va n’wi khoma.
53  Kutani un’wana ni un’wana a muka.
8  Kambe Yesu a ya eNtshaveni ya Mitlhwari.
2  Hambiswiritano, loko vurhonga byi tsuvuka a tlhela a ya etempeleni, kutani vanhu hinkwavo va sungula ku ta, hiloko a tshama ehansi a sungula ku va dyondzisa.
3  Kutani vatsari ni Vafarisi va tisa wansati loyi a kumiweke a endla vuoswi, kuteloko va n’wi yimisile exikarhi ka vona,
4  va ku eka yena: “Mudyondzisi, wansati loyi u kumiwe a ri karhi a endla vuoswi.
5  ENawini Muxe u lerise leswaku hi va khandla hi maribye vavasati va muxaka wo tano. Kahle-kahle, wena u ri yini?”
6  Ina, sweswo a va swi vulela ku n’wi ringa, leswaku va kuma nchumu wo n’wi hehla ha wona. Kambe Yesu a korhama a sungula ku tsala ehansi hi ritiho rakwe.
7  Loko va phikelela va n’wi vutisa, a ololoka a ku eka vona: “Loyi a nga riki na xidyoho eka n’wina a a rhange a n’wi hoxa hi ribye.”
8  Kutani a tlhela a korhama a ya emahlweni a tsala ehansi.
9  Kambe lava tweke sweswo va sungula ku huma hi un’we-un’we, ku sungula vakulukumba, kutani a sala a ri swakwe, ni wansati loyi a a ri exikarhi ka vona.
10  Kuteloko a ololokile, Yesu a ku eka yena: “Wena wansati, va kwihi xana? Xana a nga kona loyi a ku gweveke?”
11  A ku: “A nga kona, nkulukumba.” Yesu a ku: “Na mina a ndzi ku gwevi. Tifambele; ku sukela sweswi u nga ha pfuki u hanya hi ku endla xidyoho.”
12  Hikokwalaho Yesu a tlhela a vulavula na vona, a ku: “Hi mina ku vonakala ka misava. Loyi a ndzi landzelaka a nge pfuki a fambe emunyameni, kambe u ta kuma ku vonakala ka vutomi.”
13  Hikwalaho Vafarisi va ku eka yena: “U nyikela vumbhoni malunghana na wena; vumbhoni bya wena a hi ntiyiso.”
14  Yesu a va hlamula a ku: “Hambiloko ndzi nyikela vumbhoni malunghana na mina, vumbhoni bya mina i bya ntiyiso, hikuva ndza ku tiva laha ndzi humaka kona ni lomu ndzi yaka kona. Kambe n’wina a mi ku tivi laha ndzi humaka kona ni lomu ndzi yaka kona.
15  Mi avanyisa hi langutelo ra nyama; mina a ndzi avanyisi munhu nikatsongo.
16  Kambe loko ndzi avanyisa, vuavanyisi bya mina i bya ntiyiso, hikuva a ndzi ndzexe, kambe Tatana loyi a ndzi rhumeke u na mina.
17  Nakambe, eNawini wa n’wina ku tsariwile, ‘Vumbhoni bya vanhu vambirhi i bya ntiyiso.’
18  Hi mina loyi a nyikelaka vumbhoni malunghana na mina, naswona Tatana loyi a ndzi rhumeke u nyikela vumbhoni malunghana na mina.”
19  Hikokwalaho va ya emahlweni va ku eka yena: “Tata wa wena u kwihi?” Yesu a hlamula a ku: “Mina a mi ndzi tivi, ni Tata wa mina a mi n’wi tivi. Loko a mi ndzi tiva, ni Tata wa mina a mi ta n’wi tiva.”
20  Marito lawa u ma vule a ri evuhlayiselweni bya xuma a ri karhi a dyondzisa etempeleni. Kambe a nga khomiwanga hi munhu, hikuva nkarhi wakwe a wu nga si fika.
21  Hikwalaho a tlhela a ku eka vona: “Ndza famba, kutani mi ta ndzi lava, kambe mi ta fela exidyohweni xa n’wina. Laha ndzi yaka kona a mi nge ti.”
22  Hikokwalaho Vayuda va sungula ku vula va ku: “A nge tidlayi, a hi swona ke? Hikuva u ri, ‘Laha ndzi yaka kona a mi nge ti.’”
23  Kutani a ya emahlweni a ku eka vona: “N’wina mi huma etindhawini ta le hansi; mina ndzi huma etindhawini ta le henhla. Mi huma emisaveni leyi; mina a ndzi humi eka yona misava leyi.
24  Hikokwalaho ndzi mi byerile ndzi ku, Mi ta fela eswidyohweni swa n’wina. Hikuva loko mi nga kholwi leswaku ndzi yena, mi ta fela eswidyohweni swa n’wina.”
25  Hikokwalaho va ku eka yena: “Hi wena mani?” Yesu a ku eka vona: “Swona ha yini ndzi vulavula na n’wina?
26  Ndzi ni swilo swo tala swo swi vula malunghana na n’wina ni ku mi avanyisa. Kahle-kahle, loyi a ndzi rhumeke u ni ntiyiso, kutani swilo leswi ndzi swi tweke eka yena ndza swi vula emisaveni.”
27  A va swi twisisanga leswaku a a va byela hi Tatana.
28  Hikokwalaho Yesu a ku: “Loko mi tlakuse N’wana wa munhu, kutani mi ta tiva leswaku ndzi yena, ni leswaku a ndzi endli nchumu hi ku tisungulela; kambe ndzi vulavula swilo leswi hilaha Tatana a ndzi dyondziseke hakona.
29  Naswona loyi a ndzi rhumeke u na mina; a nga ndzi tshikanga ndzi ri swanga, hikuva nkarhi hinkwawo ndzi endla swilo leswi n’wi tsakisaka.”
30  Loko a ri karhi a vula swilo leswi, vo tala va pfumela eka yena.
31  Kutani Yesu a byela Vayuda lava n’wi kholweke a ku: “Loko mi tshama eritweni ra mina, hakunene mi vadyondzisiwa va mina,
32  naswona mi ta tiva ntiyiso, kutani ntiyiso wu ta mi ntshunxa.”
33  Va n’wi angula va ku: “Hina hi vana va Abrahama naswona a hi si tshama hi va mahlonga ya munhu wo karhi. Xana u vurisa ku yini u ku, ‘Mi ta ntshuxeka’?”
34  Yesu a va hlamula a ku: “Hakunene ndzi tiyisile ndzi ri eka n’wina, Muendli un’wana ni un’wana wa xidyoho i hlonga ra xidyoho.
35  Ku tlula kwalaho, hlonga a ri tshami endyangwini hi masiku; n’wana yena u tshama hi masiku.
36  Hikokwalaho loko N’wana a mi ntshunxa, mi ta ntshunxeka hakunene.
37  Ndza swi tiva leswaku mi vana va Abrahama; kambe mi lava ku ndzi dlaya, hikuva rito ra mina a ri endli nhluvuko eka n’wina.
38  Mina ndzi vulavula swilo leswi ndzi swi voneke eka Tatana; hikokwalaho, n’wina mi endla swilo leswi mi swi tweke eka tata wa n’wina.”
39  Va n’wi hlamula va ku: “Tata wa hina i Abrahama.” Yesu a ku eka vona: “Loko mi ri vana va Abrahama, endlani mintirho ya Abrahama.
40  Kambe sweswi mi lava ku ndzi dlaya, mina munhu loyi a mi byeleke ntiyiso lowu ndzi wu tweke eka Xikwembu. Abrahama a nga swi endlanga sweswo.
41  Mi endla mintirho ya tata wa n’wina.” Va ku eka yena: “Hina a hi velekiwanga hi vumbhisa; hi ni Tatana un’we, ku nga Xikwembu.”
42  Yesu a ku eka vona: “Loko Xikwembu a xi ri Tata wa n’wina, a mi ta ndzi rhandza, hikuva ndzi ta hi le ka Xikwembu, kutani ndzi kwala. Naswona a ndzi tanga hi ku tisungulela ka mina nikatsongo, kambe xona xi ndzi rhumile.
43  Ha yini mi nga swi tivi leswi ndzi swi vulaka? Hikuva a mi ri yingisi rito ra mina.
44  N’wina mi huma eka tata wa n’wina Diyavulosi, naswona mi navela ku endla ku navela ka tata wa n’wina. Yena a a ri mudlayi wa vanhu ku sukela eku sunguleni, naswona a nga yimanga a tiyile entiyisweni, hikuva ntiyiso a wu kona eka yena. Loko a vulavula vunwa, u vulavula hi ku landza mboyamelo wa yena, hikuva i muhembi ni tata wa mavunwa.
45  Hikuva loko ku ri mina, ndzi vulavula ntiyiso, a mi ndzi kholwi.
46  I mani exikarhi ka n’wina loyi a ndzi vonaka ndzi ri ni xidyoho? Loko ndzi vulavula ntiyiso, ha yini mi nga ndzi kholwi?
47  Loyi a humaka eka Xikwembu u yingisa marito ya Xikwembu. Hi yona mhaka leyi mi nga yingisiki, hikuva a mi humi eka Xikwembu.”
48  Vayuda va n’wi hlamula va ku: “Xana a hi vuli ntiyiso loko hi ku, Wena u Musamariya naswona u ni dimona?”
49  Yesu a hlamula a ku: “A ndzi na dimona, kambe ndzi xixima Tatana, n’wina ma ndzi tsongahata.
50  Kambe a ndzi tilaveli ku vangama; u kona Loyi a ku lavaka a tlhela a avanyisa.
51  Hakunene ndzi tiyisile ndzi ri eka n’wina, Loko munhu a hlayisa rito ra mina, a nge pfuki a vone rifu nikatsongo.”
52  Vayuda va ku eka yena: “Sweswi ha swi tiva leswaku u ni dimona. Abrahama u file, ni vaprofeta; kambe wena u ri, ‘Loko munhu a hlayisa rito ra mina, a nge pfuki a nantswe rifu nikatsongo.’
53  A wu nkulu eka tata wa hina Abrahama, la feke, a hi swona ke? Ni vaprofeta va file. Xana wena u vula leswaku u mani?”
54  Yesu a hlamula a ku: “Loko ndzi tivangamisa, ku vangama ka mina a hi nchumu. Tatana hi yena la ndzi vangamisaka, loyi mi vulaka leswaku i Xikwembu xa n’wina;
55  kambe a mi n’wi tivanga. Kambe mina ndza n’wi tiva. Naswona loko ndzi vula leswaku a ndzi n’wi tivi ndzi ta va ndzi fana na n’wina, ndzi ta va muhembi. Kambe ndza n’wi tiva naswona ndzi hlayisa rito rakwe.
56  Abrahama tata wa n’wina a a tsake ngopfu hi ku langutela ku vona siku ra mina, naswona u ri vonile a tsaka.”
57  Hikokwalaho Vayuda va ku eka yena: “Ni malembe ya 50 a wu si va na wona, kambe u ri u vone Abrahama?”
58  Yesu a ku eka vona: “Hakunene ndzi tiyisile ndzi ri eka n’wina, Abrahama a nga si va kona, mina a ndzi ri kona.”
59  Hikokwalaho va rhola maribye ya ku n’wi hoxetela ha wona; kambe Yesu a tumbela kutani a huma etempeleni.
16  “Ndzi mi byele swilo leswi leswaku mi nga khunguvanyeki.
2  Vanhu va ta mi hlongola esinagogeni. Entiyisweni, nkarhi wa ta lowu un’wana ni un’wana loyi a mi dlayaka a nga ta anakanya leswaku u endlele Xikwembu ntirho wo kwetsima.
3  Kambe va ta endla swilo leswi hikuva a va n’wi tivanga Tatana kumbe mina.
4  Nilokoswiritano, ndzi mi byele swilo leswi leswaku, loko ku fika nkarhi wa swona, mi tsundzuka leswaku ndzi mi byele swona. “Hambiswiritano, swilo leswi a ndzi mi byelanga eku sunguleni, hikuva a ndzi ri na n’wina.
5  Kambe sweswi ndzi ya eka loyi a ndzi rhumeke, kambe a nga kona ni un’we wa n’wina la ndzi vutisaka a ku, ‘U ya kwihi?’
6  Kambe hikwalaho ka leswi ndzi mi byeleke swilo leswi, timbilu ta n’wina ti tele gome.
7  Nilokoswiritano, ndzi mi byela ntiyiso, Ku famba ka mina ku pfuna n’wina. Hikuva loko ndzi nga fambi, mupfuni a nge pfuki a tile eka n’wina; kambe loko ndzi famba, ndzi ta n’wi rhuma eka n’wina.
8  Kutani loko a fika u ta nyika misava vumbhoni lebyi khorwisaka malunghana ni xidyoho, malunghana ni ku lulama, malunghana ni vuavanyisi:
9  xo sungula, malunghana ni xidyoho, hikuva a va pfumeli eka mina;
10  kutani malunghana ni ku lulama, hikuva ndzi ya eka Tatana naswona a mi nge he ndzi voni;
11  kutani malunghana ni vuavanyisi, hikuva mufumi wa misava leyi u avanyisiwile.
12  “Ndza ha ri ni swilo swo tala swo mi byela swona, kambe sweswi a mi swi koti ku swi byarha.
13  Hambiswiritano, loko a fika, moya wa ntiyiso, u ta mi kongomisa entiyisweni hinkwawo, hikuva a nge vulavuli hi ku tisungulela, kambe u ta vula swilo leswi a swi twaka, naswona u ta mi byela swilo leswi taka.
14  Yena u ta ndzi vangamisa, hikuva u ta amukela leswi nga swa mina naswona u ta mi byela swona.
15  Hinkwaswo swilo leswi Tatana a nga na swona i swa mina. Hi yona mhaka leyi ndzi vuleke leswaku u amukela leswi nga swa mina a mi byela swona.
16  Hi nkarhinyana a mi nge he ndzi voni, nakambe, hi nkarhinyana mi ta ndzi vona.”
17  Hikokwalaho van’wana va vadyondzisiwa vakwe va byelana va ku: “Xana swi vula yini leswi a hi byelaka a ku, ‘Hi nkarhinyana a mi nge ndzi voni, nakambe, hi nkarhinyana mi ta ndzi vona,’ ni leswaku, ‘hikuva ndzi ya eka Tatana’?”
18  Hikwalaho va ku: “Xana swi vula yini leswi a nge, ‘hi nkarhinyana’? A hi swi tivi leswi a vulavulaka ha swona.”
19  Yesu a a swi tiva leswaku va lava ku n’wi vutisa, hiloko a ku eka vona: “Xana mi vutisana hi leswi, hikuva ndzi te, Hi nkarhinyana a mi nge ndzi voni, nakambe, hi nkarhinyana mi ta ndzi vona?
20  Hakunene ndzi tiyisile ndzi ri eka n’wina, Mi ta rila mi kalakala, kambe misava yi ta tsaka; mi ta va ni gome, kambe gome ra n’wina ri ta hundzuriwa ntsako.
21  Wansati, loko a veleka, u va ni gome, hikuva nkarhi wakwe wu fikile; kambe loko a velekile, a nga ha wu tsundzuki nhlomulo hikwalaho ka ntsako wa leswi ku velekiweke munhu emisaveni.
22  Hikokwalaho, na n’wina sweswi, mi ni gome hakunene; kambe ndzi ta tlhela ndzi mi vona kutani timbilu ta n’wina ti ta tsaka, naswona a nga kona loyi a nga ta mi tekela ntsako wa n’wina.
23  Naswona esikwini rero a mi nge ndzi vutisi xivutiso nikatsongo. Hakunene ndzi tiyisile ndzi ri eka n’wina, Loko mi kombela xin’wana ni xin’wana eka Tatana, u ta mi nyika xona hi vito ra mina.
24  Ku fikela enkarhini wa sweswi a mi si kombela nchumu ni wun’we hi vito ra mina. Kombelani mi ta swi kuma, leswaku ntsako wa n’wina wu tatiwa.
25  “Ndzi mi byele swilo leswi hi swifananiso. Nkarhi wa ta lowu ndzi nga ta ka ndzi nga ha vulavuli na n’wina hi swifananiso, kambe ndzi ta mi vikela hi ku kongoma malunghana na Tatana.
26  Esikwini rero mi ta kombela hi vito ra mina, naswona a ndzi vuli eka n’wina leswaku ndzi ta endla xikombelo eka Tatana malunghana na n’wina.
27  Hikuva Tatana u ni xinakulobye eka n’wina, hikuva mi ve ni xinakulobye eka mina mi tlhela mi kholwa leswaku ndzi tile ndzi ri muyimeri wa Tatana.
28  Ndzi huma eka Tatana ndzi ta emisaveni. Ku tlula kwalaho, ndzi siya misava, ndzi ya eka Tatana.”
29  Vadyondzisiwa vakwe va ku: “Waswivo! Sweswi u vulavula hi ku kongoma, naswona a wu vuli xifananiso.
30  Sweswi ha swi tiva leswaku u tiva swilo hinkwaswo naswona a wu lavi munhu loyi a nga ku vutisaka. Hikwalaho ka leswi ha kholwa leswaku u huma eka Xikwembu.”
31  Yesu a va hlamula a ku: “Xana sweswi ma kholwa?
32  Maswivo! Nkarhi wa ta, hakunene, wu tile, lowu mi nga ta hangalakela etindlwini ta n’wina naswona mi ta ndzi siya ndzi ri swanga; kambe a ndzi swanga, hikuva Tatana u na mina.
33  Ndzi mi byele swilo leswi leswaku hikwalaho ka mina mi va ni ku rhula. Emisaveni mi ni nhlomulo, kambe tiyani timbilu! Misava ndzi yi hlurile.”
18  Kuteloko a vule swilo leswi, Yesu a huma ni vadyondzisiwa vakwe va pela xinambyana xa vuxika xa Kedroni va ya laha a ku ri ni ntanga, yena ni vadyondzisi-​wa vakwe va nghena kona.
2  Kutani Yudasi muxengi wakwe, na yena a a yi tiva ndhawu leyi, hikuva Yesu minkarhi yo tala a a hlangana kona ni vadyondzisiwa vakwe.
3  Hikokwalaho Yudasi a teka vuthu ra masocha ni tindhuna ta vaprista lavakulu ni ta Vafarisi kutani va ta kona ni swisana ni timboni ni matlhari.
4  Hikokwalaho, leswi Yesu a a tiva hinkwaswo swilo leswi a swi n’wi tela, a humelela a ku eka vona: “Mi lava mani?”
5  Va n’wi hlamula va ku: “Yesu wa Munazareta.” A ku eka vona: “Hi mina loyi.” Kutani Yudasi, muxengi wakwe, na yena a a yime na vona.
6  Hambiswiritano, loko a va byela a ku: “Hi mina loyi,” va tlhentlhela endzhaku va wela ehansi.
7  Hikokwalaho a tlhela a va vutisa: “Mi lava mani?” Va ku: “Yesu wa Munazareta.”
8  Yesu a hlamula a ku: “Ndzi mi byerile leswaku hi mina loyi. Hikokwalaho, loko mi lava mina, tshikani lava va famba”;
9  leswaku ku hetiseka rito leri a ri vuleke: “Lava u ndzi nyikeke vona a ndzi lahlekeriwanga ni hi un’we wa vona.”
10  Kutani Simoni Petro, tanihi leswi a a ri ni banga, a ri hlomula a khemba hlonga ra muprista lonkulu, a susa ndleve ya rona ya xinene. Vito ra hlonga leri a ku ri Malko.
11  Hambiswiritano, Yesu a byela Petro a ku: “Nghenisa banga enkotlotweni wa rona. Xinwelo lexi Tatana a ndzi nyikeke xona, xana a swi fanelanga leswaku ndzi xi nwa?”
12  Hiloko vuthu ra masocha ni ndhuna ya nyimpi ni tindhuna ta Vayuda va khoma Yesu va n’wi boha,
13  kutani va rhanga va n’wi yisa eka Anasi; hikuva a a ri mukon’wana wa Kayafasi, loyi a a ri muprista lonkulu lembe rero.
14  Entiyisweni, Kayafasi hi yena loyi a layeke Vayuda, a vula leswaku a swi ta pfuna vona leswaku munhu un’we a fela vanhu.
15  Kutani Simoni Petro swin’we ni mudyondzisiwa un’wana a va landzela Yesu. Mudyondzisiwa yoloye a a tiviwa hi muprista lonkulu, hiloko a nghena na Yesu exivaveni xa muprista lonkulu,
16  kambe Petro a a yime ehandle enyangweni. Hikokwalaho mudyondzisiwa loyi un’wana loyi a a tiviwa hi muprista lonkulu, a huma a ya vulavula ni mulanguteri wa nyangwa kutani a nghenisa Petro.
17  Nandza wa xisati, mulanguteri wa nyangwa, hiloko a ku eka Petro: “Na wena u un’wana wa vadyondzisiwa va munhu loyi, a swi tano ke?” A ku: “A ndzi yena.”
18  Kutani mahlonga ni tindhuna a va yime kwalaho, tanihi leswi a va tshivele ndzilo wa makala, hikuva a ku ri ni xirhami, kutani a va tinyawusa. Petro na yena a a yime na vona a tinyawuxa.
19  Kutani muprista lonkulu a vutisa Yesu hi vadyondzisiwa vakwe ni hi dyondzo yakwe.
20  Yesu a n’wi hlamula a ku: “Ndzi vulavule ni misava erivaleni. Nkarhi hinkwawo a ndzi dyondzisa esinagogeni ni le tempeleni, laha Vayuda hinkwavo va hlengeletanaka kona; naswona a ndzi vulanga nchumu exihundleni.
21  Ha yini u vutisa mina? Vutisa lava tweke leswi ndzi va byeleke swona. Waswivo! Lava va swi tiva leswi ndzi swi vuleke.”
22  Kuteloko a vule swilo leswi, ndhuna yin’wana leyi a yi yime ekusuhi na Yesu yi n’wi makala exikandzeni kutani yi ku: “Xana u hlamula muprista lonkulu hi ndlela yoleyo?”
23  Yesu a yi hlamula a ku: “Loko ndzi hoxisile eku vulavuleni, nyikela vumbhoni bya xihoxo xa kona; kambe loko ndzi vulavule kahle, u ndzi bela yini?”
24  Hiloko Anasi a n’wi rhumela eka Kayafasi muprista lonkulu a bohiwile.
25  Kutani Simoni Petro a a yimile a tinyawuxa. Hiloko va ku eka yena: “Na wena u un’wana wa vadyondzisiwa vakwe, a hi swona ke?” A landzula a ku: “A ndzi yena.”
26  Un’wana wa mahlonga ya muprista lonkulu, ku nga xaka ra wanuna loyi Petro a n’wi tsemeke ndleve, a ku: “Ndzi ku vone entangeni u ri na yena, a hi swona ke?”
27  Hambiswiritano, Petro a tlhela a landzula; kutani hi ku hatlisa nkuku wu ringa.
28  Hiloko va teka Yesu eka Kayafasi va n’wi yisa exigodlweni xa ndhuna-nkulu. A ka ha ri mpundzu swinene. Kambe vona a va nghenanga exigodlweni xa ndhuna-nkulu, leswaku va nga nyamisiwi kambe va ta dya paseka.
29  Hikokwalaho Pilato a humela ehandle eka vona a ku: “Xana wanuna loyi mi n’wi hehla hi xihehlo xihi?”
30  Va n’wi hlamula va ku: “Loko wanuna loyi a a nga ri muonhi, a hi ta va hi nga n’wi nyiketanga eka wena.”
31  Hikwalaho Pilato a ku eka vona: “N’wi tekeni n’wina mi n’wi avanyisa hi ku ya hi nawu wa n’wina.” Vayuda va ku eka yena: “A swi pfumeleriwi leswaku hi dlaya munhu.”
32  Leswi, a va swi endlela leswaku rito ra Yesu ri hetiseka leri a ri vuleke loko a kombisa muxaka wa rifu leri a a ta langutana na rona.
33  Kutani Pilato a tlhela a nghena exigodlweni xa ndhuna-nkulu a vitana Yesu, a ku eka yena: “Xana u hosi ya Vayuda?”
34  Yesu a hlamula a ku: “Xana leswi u swi vulaka swi huma eka wena, kumbe va kona lava ku byeleke ha mina?”
35  Pilato a hlamula a ku: “Mina a ndzi Muyuda, a hi swona ke? Tiko ra ka n’wina ni vaprista lavakulu va ku nyikete eka mina. U endle yini ke?”
36  Yesu a hlamula a ku: “Mfumo wa mina a hi xiphemu xa misava leyi. Loko mfumo wa mina a wu ri xiphemu xa misava leyi, valanguteri va mina a va ta va va lwile leswaku ndzi nga nyiketiwi eka Vayuda. Kambe, hilaha swi nga hakona, mfumo wa mina a wu humi exihlobyeni lexi.”
37  Hikokwalaho Pilato a ku eka yena: “Xisweswo, xana u hosi?” Yesu a hlamula a ku: “Wena hi wexe u vula leswaku ndzi hosi. Leswi ndzi velekeriweke swona, ni leswi ndzi teleke swona emisaveni i ku ta nyikela vumbhoni malunghana ni ntiyiso. Un’wana ni un’wana loyi a nga etlhelweni ra ntiyiso u yingisa rito ra mina.”
38  Pilato a ku eka yena: “Ntiyiso i yini?” Endzhaku ko vula sweswo, a tlhela a huma a ya eka Vayuda a ku eka vona: “A ndzi kumi xihoxo eka yena.
39  Ku tlula kwalaho, mi ni ntolovelo wa leswaku ndzi fanele ku mi ntshunxela munhu hi paseka. Hikokwalaho, xana mi navela leswaku ndzi mi ntshunxela hosi ya Vayuda?”
40  Hiloko va huwelela nakambe, va ku: “Ku nga ri wanuna loyi, kambe Barabasi!” Barabasi yena a a ri xigevenga.
17  Yesu a vula swilo leswi, kutani, loko a tlakusela mahlo yakwe etilweni, a ku: “Tatana, nkarhi wu fikile; vangamisa n’wana wa wena, leswaku n’wana wa wena a ta ku vangamisa,
2  hilaha u n’wi nyikeke hakona matimba ehenhla ka nyama hinkwayo, leswaku nhlayo ya hinkwavo lava u n’wi nyikeke vona, a va nyika vutomi lebyi nga heriki.
3  Leswi swi vula vutomi lebyi nga heriki, ku nghenisa ka vona vutivi ha wena, Xikwembu xi ri xin’we xa ntiyiso, ni loyi u n’wi rhumeke, Yesu Kreste.
4  Ndzi ku vangamisile emisaveni, leswi ndzi heteke ntirho lowu u ndzi nyikeke leswaku ndzi wu endla.
5  Kutani sweswi wena, Tatana, ndzi vangamise etlhelo ka wena hi ku vangama loku ndzi veke na kona etlhelo ka wena misava yi nga si va kona.
6  “Vito ra wena ndzi ri kombise vanhu lava u ndzi nyikeke vona emisaveni. A va ri va wena, kambe u ndzi nyike vona, naswona va hlayise rito ra wena.
7  Sweswi se va swi tiva leswaku swilo hinkwaswo leswi u ndzi nyikeke swona swi huma eka wena;
8  hikuva marito lawa u ndzi nyikeke wona ndzi va nyike wona, naswona va ma amukerile kutani hakunene va swi tivile leswaku ndzi te ndzi ri muyimeri wa wena, naswona va khorwile leswaku u ndzi rhumile.
9  Ndzi va endlela xikombelo; ndzi endla xikombelo, ku nga ri malunghana ni misava, kambe malunghana ni lava u ndzi nyikeke vona; hikuva i va wena,
10  naswona swilo hinkwaswo swa mina i swa wena ni swa wena i swa mina, ndzi vangamisiwile exikarhi ka vona.
11  “Nakambe, a ndza ha ri kona emisaveni, kambe vona va le misaveni naswona ndzi ta eka wena. Tatana wo Kwetsima, va rindze hikwalaho ka vito ra wena leri u ndzi nyikeke rona, leswaku va va un’we ku fana na hina.
12  Loko ndza ha ri na vona a ndzi va rindza hikwalaho ka vito ra wena leri u ndzi nyikeke rona; naswona ndzi va hlayisile, kutani ku hava ni un’we wa vona la lovisiwaka handle ka n’wana wa ndzoviso, leswaku tsalwa ri hetiseka.
13  Kambe sweswi ndzi ta eka wena, naswona ndzi vula swilo leswi emisaveni leswaku va va ni ntsako wa mina hi xitalo.
14  Ndzi va nyike rito ra wena, kambe misava yi va vengile, hileswi va nga riki xiphemu xa misava, tanihi leswi na mina ndzi nga riki xiphemu xa misava.
15  “Ndza ku kombela leswaku u nga va susi emisaveni, kambe u va rindza hikwalaho ka lowo homboloka.
16  Vona a hi xiphemu xa misava, tanihi leswi mina ndzi nga riki xiphemu xa misava.
17  Va kwetsimise hi ntiyiso; rito ra wena i ntiyiso.
18  Tanihi leswi u ndzi rhumeke emisaveni, na vona ndzi va rhumile emisaveni.
19  Naswona ndzi tikwetsimisa hikwalaho ka vona, leswaku na vona va kwetsimisiwa hi ntiyiso.
20  “A ndzi endli xikombelo malunghana ni lava ntsena, kambe ndzi kombelela ni lava pfumelaka eka mina hi rito ra vona;
21  leswaku hinkwavo va va un’we, tanihi leswi wena, Tatana, u nga ni vun’we na mina ni leswi na mina ndzi nga ni vun’we na wena, leswaku na vona va va ni vun’we na hina, leswaku misava yi kholwa leswaku u ndzi rhumile.
22  Nakambe, ndzi va nyike ku vangama loku u ndzi nyikeke kona, leswaku va va un’we tanihi leswi hina hi nga un’we.
23  Mina ndzi va ni vun’we na vona, wena u va ni vun’we na mina, leswaku va hetisisiwa va va un’we, misava yi ta tiva leswaku u ndzi rhumile ni leswaku u va rhandzile hilaha u ndzi rhandzeke hakona.
24  Tatana, malunghana ni leswi u ndzi nyikeke swona, ndzi navela leswaku, laha ndzi nga kona, na vona va va na mina, leswaku va vona ku vangama ka mina loku u ndzi nyikeke kona, hikuva u ndzi rhandzile misava yi nga si va kona.
25  Tatana wo lulama, hakunene, misava a yi ku tivanga; kambe mina ndza ku tiva, naswona lava va swi tivile leswaku u ndzi rhumile.
26  Kutani ndzi va tivise vito ra wena naswona ndzi ta ri tivisa, leswaku rirhandzu leri u ndzi rhandzeke ha rona ri va eka vona kutani mina ndzi va ni vun’we na vona.”
9  Kuteloko a hundza a vona munhu la velekiweke a fe mahlo.
2  Kutani vadyondzisiwa vakwe va n’wi vutisa: “Rabi, xana i mani la dyoheke, i munhu loyi kumbe i vatswari vakwe, leswi a velekiweke a fe mahlo?”
3  Yesu a hlamula a ku: “Munhu loyi a nga dyohanga hambi ku ri vatswari vakwe, kambe swi endlekile leswaku mintirho ya Xikwembu yi vonaka ha yena.
4  Hi fanele ku endla mintirho ya loyi a ndzi rhumeke ka ha ri nhlikanhi; vusiku bya ta laha ku nga riki na munhu loyi a nga endlaka ntirho.
5  Loko ndza ha ri kona emisaveni, hi mina ku vonakala ka misava.”
6  Loko a heta ku vula swilo leswi, a tshwutela ehansi ivi a pfuva vumba hi marhi, kutani a veka vumba byakwe ematihlweni ya munhu yoloye,
7  kutani a ku eka yena: “Famba u ya hlamba exidziveni xa Silowama” (leri hundzuluxeriwaka ri ku ‘Xirhumiwa’). Hiloko a ya hlamba, a vuya se a vona.
8  Hikokwalaho vaakelani ni lava eku sunguleni a va tolovele ku n’wi vona a ri mukomberi va ku: “I munhu loyi a a tshama ehansi a kombela, a hi swona ke?”
9  Van’wana va ku: “Hi yena.” Van’wana va ku: “A hi yena nikatsongo, kambe u fana na yena.” Munhu loyi a ku: “Hi mina.”
10  Hikwalaho va ku eka yena: “Kutani, xana mahlo ya wena ma pfulekise ku yini?”
11  A hlamula a ku: “Munhu loyi a vuriwaka Yesu u pfuve vumba, a byi tota ematihlweni ya mina kutani a ku eka mina, ‘Famba u ya hlamba eSilowama.’ Hiloko ndzi famba ndzi ya hlamba kutani ndzi kota ku vona.”
12  Hikwalaho va ku eka yena: “U kwihi munhu wa kona?” A ku: “A ndzi tivi.”
13  Va yisa munhu loyi a a fe mahlo eka Vafarisi.
14  Swi kumeke leswaku a ku ri Savata esikwini leri Yesu a pfuveke vumba ha rona ivi a pfula mahlo ya yena.
15  Hikokwalaho, enkarhini lowu Vafarisi na vona va n’wi vutisa leswaku u swi kotise ku yini ku vona. A ku eka vona: “U tote vumba ematihlweni ya mina, ndzi hlamba kutani ndzi vona.”
16  Hikokwalaho van’wana va Vafarisi va ku: “Loyi a hi munhu la humaka eka Xikwembu, hikuva a nga yi hlayisi Savata.” Van’wana va ku: “Xana munhu la nga mudyohi a nga ma endlisa ku yini masingita ya muxaka wolowo?” Kutani ku va ni ku avana exikarhi ka vona.
17  Hikwalaho va tlhela va ku eka munhu la feke mahlo: “Xana wena u ri yini hi yena leswi a pfuleke mahlo ya wena?” Munhu loyi a ku: “I muprofeta.”
18  Hambiswiritano, Vayuda a va nga n’wi kholwi leswaku a a fe mahlo ni leswaku u kota ku vona, ku fikela loko va vitana vatswari va munhu loyi se a kotaka ku vona.
19  Kutani va va vutisa va ku: “Xana loyi hi yena n’wana wa n’wina loyi mi nge u velekiwe a fe mahlo? Kutani, swi endlekise ku yini leswaku a vona sweswi?”
20  Vatswari vakwe va hlamula va ku: “Ha swi tiva leswaku loyi i n’wana wa hina ni leswaku u velekiwe a fe mahlo.
21  Kambe leswaku swi endlekise ku yini leswaku sweswi a vona a hi swi tivi. N’wi vutiseni. U kurile. U fanele ku tivulavulela.”
22  Vatswari vakwe va vule swilo leswi hikuva a va chava Vayuda, hikuva Vayuda a va twanane leswaku, loko ku ri ni munhu la pfumelaka leswaku i Kreste, u fanele ku hlongoriwa esinagogeni.
23  Hi yona mhaka leyi vatswari vakwe va nga te: “U kurile. Vutisani yena.”
24  Hikokwalaho va tlhela va vitana munhu loyi a a fe mahlo va ku eka yena: “Vangamisa Xikwembu; ha swi tiva leswaku munhu loyi i mudyohi.”
25  Kutani a hlamula a ku: “Leswaku i mudyohi a ndzi swi tivi. Lexi ndzi xi tivaka hileswaku, hambileswi a ndzi fe mahlo, sweswi ndza vona.”
26  Hikokwalaho va ku eka yena: “Xana u ku endle yini? U ma pfurise ku yini mahlo ya wena?”
27  A va hlamula a ku: “Se ndzi mi byerile, kambe a mi yingisanga. Ha yini mi lava ku tlhela mi swi twa? A mi swi lavi ku va vadyondzisiwa vakwe na n’wina, a hi swona ke?”
28  Hiloko va n’wi rhuketela va ku: “Wena u mudyondzisiwa wa munhu loyi, kambe hina hi vadyondzisiwa va Muxe.
29  Ha swi tiva leswaku Xikwembu xi vulavule na Muxe; kambe a hi ku tivi lomu munhu loyi a humaka kona.”
30  Wanuna loyi a va hlamula a ku: “Lexi i xihlamariso hakunene, leswi mi nga ku tiviki lomu a humaka kona, kambe u pfule mahlo ya mina.
31  Ha swi tiva leswaku Xikwembu a xi va yingisi vadyohi, kambe loko munhu a chava Xikwembu a tlhela a endla ku rhandza ka xona, xa n’wi yingisa.
32  Ku sukela khale a swi si tshama swi twakala leswaku munhu u pfule mahlo ya loyi a velekiweke a fe mahlo.
33  Loko munhu loyi a a nga humi eka Xikwembu, a a nga ta endla nchumu nikatsongo.”
34  Va n’wi hlamula va ku: “U velekiwe eswidyohweni hilaha ku heleleke, kambe wa ha dyondzisa hina?” Kutani va n’wi hlongola!
35  Yesu a twa leswaku va n’wi hlongorile, kutani loko a n’wi kuma, a ku: “Xana wa pfumela eka N’wana wa munhu?”
36  Munhu yoloye a hlamula a ku: “Kutani i mani, nkulukumba, leswaku ndzi ta pfumela eka yena?”
37  Yesu a ku eka yena: “U n’wi vonile, naswona ku engetela kwalaho, hi yena loyi a vulavulaka na wena.”
38  Kutani a ku: “Ndza pfumela eka yena, Hosi.” Hiloko a n’wi nkhinsamela.
39  Kutani Yesu a ku: “Ndzi te emisaveni leyi hikwalaho ka vuavanyisi lebyi: leswaku lava nga voniki va ta kota ku vona ni leswaku lava vonaka va ta fa mahlo.”
40  Van’wana va Vafarisi lava a va ri na yena va twa swilo leswi, kutani va ku eka yena: “Hina mahlo ya hina a ma fanga, a hi swona ke?”
41  Yesu a ku eka vona: “Loko a mi fe mahlo, a mi nga ta va na xidyoho. Kambe sweswi mi ri, ‘Ha vona.’ Xidyoho xa n’wina xa ha ri kona.”
7  Kutani endzhaku ka swilo leswi Yesu a a famba-famba eGaleliya, a a nga lavi ku famba-famba eYudiya, hikuva Vayuda a va lava ku n’wi dlaya.
2  Hambiswiritano, nkhuvo wa Vayuda, nkhuvo wa titabernakela, a wu ri kusuhi.
3  Hikokwalaho vamakwavo va ku eka yena: “Hundza u ya eYudiya, leswaku ni vadyondzisiwa va wena va vona mintirho leyi u yi endlaka.
4  Hikuva a ku na munhu la endlaka nchumu exihundleni kasi u lava ku tiviwa erivaleni. Loko u endla swilo leswi, tikombise emisaveni.”
5  Entiyisweni, vamakwavo a va nga ri kombisi ripfumelo eka yena.
6  Hikokwalaho Yesu a ku eka vona: “Nkarhi wa mina lowu faneleke a wu si fika, kambe nkarhi wa n’wina lowu faneleke wu tshama wu ri kwala nyongeni.
7  Misava a yi na xivangelo xa ku mi venga, kambe yi venga mina, hikuva ndzi nyikela vumbhoni bya yona leswaku mintirho ya yona yi hombolokile.
8  N’wina tlhandlukelani enkhubyeni; mina a ndzi si tlhandlukela enkhubyeni lowu, hikuva nkarhi wa mina lowu faneleke a wu si fika hi ku helela.”
9  Kuteloko a heta ku va byela swilo leswi, a tshama eGaleliya.
10  Kambe loko vamakwavo va tlhandlukerile enkhubyeni, hiloko na yena a tlhandlukela kona, kambe a famba exihundleni ku nga ri eku vonakaleni.
11  Hikokwalaho Vayuda va sungula ku n’wi lava enkhubyeni va ku: “Xana munhu luyani u kwihi?”
12  Naswona mintshungu a yi n’unun’uta ngopfu mayelana na yena. Van’wana a va ku: “I munhu lonene.” Van’wana va ku: “A hi munhu lonene, kambe u hambukisa ntshungu.”
13  Ina, a ku nga ri na munhu loyi a a vulavula ha yena erivaleni hikwalaho ka ku chava Vayuda.
14  Loko nkhuvo wu ri exikarhi, Yesu a tlhandlukela etempeleni a sungula ku dyondzisa.
15  Hikokwalaho Vayuda va sungula ku hlamala, va ku: “Xana munhu loyi u ti tivela kwihi tinhlanga, kasi a nga dyondzanga eswikolweni?”
16  Kutani, Yesu a va hlamula a ku: “Leswi ndzi swi dyondzisaka a hi swa mina, kambe i swa loyi a ndzi rhumeke.
17  Loko munhu a navela ku endla ku rhandza ka Yena, u ta tiva hi ku ya hi dyondzo ya kona loko yi huma eka Xikwembu kumbe loko ndzi vulavula hi ku tisungulela.
18  Loyi a vulavulaka hi ku tisungulela u lava ku tivangamisa; kambe loyi a lavaka ku vangamisa loyi a n’wi rhumeke, u ni ntiyiso, naswona vubihi a byi kona eka yena.
19  Muxe u mi nyike Nawu, a hi swona ke? Kambe a nga kona ni un’we eka n’wina la yingisaka Nawu. Ha yini mi lava ku ndzi dlaya?”
20  Ntshungu wu hlamula wu ku: “U ni dimona. I mani loyi a lavaka ku ku dlaya?”
21  Yesu a va hlamula a ku: “Ndzi endle xiendlo xin’we, kutani hinkwenu ma hlamala.
22  Hikwalaho Muxe u mi nyike ku yimba—ku nga ri swona leswaku ku huma eka Muxe, kambe ku huma eka vatatana—naswona mi yimbisa munhu hi savata.
23  Loko munhu a yimbisiwa hi savata leswaku nawu wa Muxe wu nga tluriwi, xana mina mi ndzi hlundzukela ngopfu hikwalaho ka leswi ndzi endleke munhu a va ni rihanyo lerinene hilaha ku heleleke hi savata?
24  Tshikani ku avanyisa hi ku landza ku languteka ka munhu, kambe avanyisani hi vuavanyisi byo lulama.”
25  Hikokwalaho vaaki van’wana va Yerusalema va sungula ku vula leswi: “Hi yena munhu loyi va lavaka ku n’wi dlaya, a swi tano ke?
26  Kambe, maswivo, u vulavula erivaleni, naswona a va vuli nchumu eka yena. Vafumi a va si swi tiva kahle leswaku loyi i Kreste, a hi swona ke?
27  Hilaha ku hambaneke, ha ku tiva lomu munhu loyi a humaka kona; kambe loko Kreste a ta, a nga kona loyi a nga tivaka lomu a humaka kona.”
28  Hikokwalaho Yesu a huwelela loko a ri karhi a dyondzisa etempeleni a ku: “Mina ma ndzi tiva ni lomu ndzi humaka kona ma ku tiva. Naswona a ndzi tanga hi ku tisungulela, kambe loyi a ndzi rhumeke i wa xiviri, naswona a mi n’wi tivi.
29  Mina ndza n’wi tiva, hikuva ndzi muyimeri la humaka eka yena, naswona ndzi rhumiwe hi Yena.”
30  Hikwalaho va sungula ku lava ku n’wi khoma, kambe a nga kona loyi a n’wi khomeke, hikuva nkarhi wakwe a wu nga si fika.
31  Kambe ke, vo tala va ntshungu va pfumela eka yena; va sungula ku vula va ku: “Loko Kreste a fika, a nge endli masingita yo tala ku tlula leswi endliweke hi munhu loyi, a hi swona ke?”
32  Vafarisi va twa ntshungu wu n’unun’uta hi swilo leswi malunghana na yena, kutani vaprista lavakulu ni Vafarisi va rhuma tindhuna ti ya n’wi khoma.
33  Hikokwalaho Yesu a ku: “Ndzi ta tshamanyana na n’wina ndzi nga si ya eka loyi a ndzi rhumeke.
34  Mi ta ndzi lava, kambe a mi nge ndzi kumi, naswona laha ndzi nga kona a mi nge ti.”
35  Hikokwalaho Vayuda va vulavula va ri voxe va ku: “Xana munhu loyi u kunguhata ku ya kwihi, laha hi nga ta ka hi nga n’wi kumi? U kunguhata ku ya eka Vayuda lava hangalakeke exikarhi ka Magriki ivi a dyondzisa Magriki, a hi swona ke?
36  Xana marito lawa a ma vuleke ma vula yini, ‘Mi ta ndzi lava, kambe a mi nge ndzi kumi, naswona laha ndzi nga kona a mi nge ti’?”
37  Kutani hi siku ro hetelela, siku lerikulu ra nkhuvo, Yesu a suka a yima a huwelela, a ku: “Loko ku ri ni munhu la nga ni torha, a a te eka mina a ta nwa.
38  Loyi a pfumelaka eka mina, hilaha Tsalwa ri vuleke hakona, ‘Swinambyana swa mati lama hanyaka swi ta khuluka swi huma endzeni ka yena.’”
39  Hambiswiritano, u vule leswi malunghana ni moya lowu lava pfumeleke eka yena a va ta wu amukela ku nga ri khale; hikuva enkarhini wolowo a ku nga ri na moya, hikuva Yesu a a nga si vangamisiwa.
40  Hikokwalaho van’wana va ntshungu lava tweke marito lawa va ku: “Loyi hakunene i Muprofeta.”
41  Van’wana a va ku: “Loyi i Kreste.” Kambe van’wana a va ku: “Kahle-kahle Kreste a nga humi eGaleliya, a hi swona ke?
42  Xana Tsalwa a ri vulanga leswaku Kreste u huma eka vana va Davhida, ni le Betlehema eximutanini lexi Davhida a a tshama eka xona?”
43  Hiloko ku pfuka ku avana exikarhi ka ntshungu hikwalaho ka yena.
44  Hambiswiritano, van’wana va vona a va lava ku n’wi khoma, kambe a nga kona loyi a n’wi khomeke hi mavoko yakwe.
45  Hikokwalaho tindhuna ti tlhelela eka vaprista lavakulu ni Vafarisi, kutani Vafarisi va ku eka vona: “Ha yini mi nga n’wi tisanga?”
46  Tindhuna ti angula ti ku: “Ku hava munhu un’wana la tshameke a vulavula hi ndlela leyi.”
47  Hiloko Vafarisi va hlamula va ku: “N’wina a mi hambukisiwanga, a hi swona ke?
48  A nga kona ni un’we wa vafumi kumbe wa Vafarisi loyi a pfumeleke eka yena, a hi swona ke?
49  Kambe ntshungu lowu wu nga wu tiviki Nawu i vanhu lava rhukaniweke.”
50  Nikodema, loyi eku sunguleni a teke eka yena, loyi a a ri un’wana wa vona, a ku eka vona:
51  “Nawu wa hina a wu n’wi avanyisi munhu handle ka loko wu rhange hi ku n’wi twa ni ku tiva leswi a swi endlaka, a hi swona ke?”
52  Va n’wi hlamula va ku: “Wena a wu humi eGaleliya, a hi swona ke? Lavisisa kutani u ta vona leswaku ku hava muprofeta la nga ta huma eGaleliya.”
53  Kutani un’wana ni un’wana a muka.
6  Endzhaku ka swilo leswi Yesu a tsemakanya lwandle ra Galeliya kumbe Tiberiyo.
2  Kambe ntshungu lowukulu wu hambeta wu n’wi landzela, hikuva a wu vona masingita lawa a a ma endla eka lava a va vabya.
3  Kutani Yesu a tlhandlukela entshaveni, a tshama kona swin’we ni vadyondzisiwa vakwe.
4  Kutani paseka, ku nga nkhuvo wa Vayuda, a yi ri kusuhi.
5  Hikokwalaho, loko Yesu a tlakusa mahlo yakwe ivi a vona ntshungu lowukulu wu ta eka yena, a ku eka Filipi: “Xana hi nga wu xavela kwihi swinkwa leswaku wu dya?”
6  Hambiswiritano, a a vula leswi hi xikongomelo xo n’wi ringa, hikuva a a swi tiva leswi a a lava ku swi endla.
7  Filipi a n’wi hlamula a ku: “Swinkwa leswi ringanaka tidenari ta 200 a swi nge va ringani, leswaku un’wana ni un’wana a kuma switsongo.”
8  Un’wana wa vadyondzisiwa vakwe, Andriya makwavo wa Simoni Petro, a ku eka yena:
9  “Hi loyi mufana lontsongo la nga ni swinkwa swa maxalana swa ntlhanu ni tinhlampfi timbirhi letitsongo. Kambe swi nga endla yini eka vanhu vo tala swonghasi?”
10  Yesu a ku: “Lerisani vanhu leswaku va vurhama tanihi loko va ri eku dyeni.” Kutani a ku ri ni byanyi byo tala endhawini yoleyo. Hikokwalaho vavanuna va vurhama, va endla nhlayo ya kwalomu ka 5 000.
11  Hiloko Yesu a teka swinkwa, kutani loko a nkhensile, a swi avela lava vurhameke, a endla hilaha ku fanaka ni hi tinhlampfi letitsongo, hi mpimo lowu a va lava wona.
12  Kambe loko va xurhe, a byela vadyondzisiwa vakwe a ku: “Hlengeletani swiphemu leswi saleke, leswaku ku nga tlangiwi hi nchumu.”
13  Hikokwalaho va swi hlengeleta, kutani va tata swirhundzu swa 12 hi swiphemu swa swinkwa swa maxalana swa ntlhanu, leswi siyiweke hi lava dyeke.
14  Hikwalaho loko vanhu va vona masingita lawa a ma endleke, va ku: “Hakunene loyi hi yena muprofeta loyi a a fanele ku ta emisaveni.”
15  Hikokwalaho, hi ku tiva leswaku a va ri kusuhi ni ku ta va ta n’wi khoma va n’wi endla hosi, Yesu a tlhelela entshaveni a ri swakwe.
16  Nimadyambu, vadyondzisiwa vakwe va rhelela elwandle,
17  kutani, va khandziya byatso, va tsemakanya lwandle va ya eKapernawume. Ina, enkarhini lowu a ku ri ni munyama naswona Yesu a a nga si ta eka vona.
18  Nakambe, lwandle ri sungula ku dungeka hikwalaho ka leswi a ku hunga mheho ya matimba.
19  Hambiswiritano, kuteloko va tlute kwalomu ka ntlhanu wa tikhilomitara, va vona Yesu a famba ehenhla ka lwandle a tshinela ebyatsweni; hiloko va khomiwa hi ku chava.
20  Kambe a ku eka vona: “Hi mina; mi nga chavi!”
21  Hikokwalaho va titwa va ntshunxekile ku n’wi amukela ebyatsweni, kutani ku nga ri khale byatso a byi fikile eribuweni leri a va lava ku ya eka rona.
22  Hi siku leri tlhandlamaka ntshungu lowu a wu yime etlhelweni lerin’wana ra lwandle wu vona leswaku a ku ri hava byatso byin’wana kwalaho handle ka lebyitsongo, ni leswaku Yesu a a nga nghenanga ebyatsweni ni vadyondzisiwa vakwe kambe i vadyondzisiwa vakwe ntsena lava fambeke;
23  kambe mabyatso lama humaka eTiberiyo ma fika ekusuhi ni ndhawu leyi va dyeleke eka yona xinkwa endzhaku ka loko Hosi yi nkhensile.
24  Hikokwalaho loko ntshungu wu vona leswaku Yesu a a nga ri kona ni vadyondzisiwa vakwe a va nga ri kona, wu khandziya mabyatso ya wona lamatsongo wu ya eKapernawume wu ya lava Yesu.
25  Kutani loko wu n’wi kuma entsungeni wa lwandle, wu ku eka yena: “Rabi, xana u fike rini laha?”
26  Yesu a wu hlamula a ku: “Ndzi tiyisile ndzi ri eka n’wina, A mi ndzi laveli leswi mi nga vona masingita, kambe hileswi mi dyeke swinkwa mi xurha.
27  Mi nga tirheli swakudya leswi helaka, kambe tirhelani swakudya leswi tshamaka, leswi nyikaka vutomi lebyi nga heriki, leswi N’wana wa munhu a nga ta mi nyika swona; hikuva Tatana, ku nga Xikwembu, u veke eka yena mfungho wakwe wa ku n’wi amukela.”
28  Hikokwalaho wu ku eka yena: “Xana hi fanele ku endla yini leswaku hi endla mintirho ya Xikwembu?”
29  Yesu a wu hlamula a ku: “Ntirho wa Xikwembu hi lowu, ku nga leswaku mi kombisa ripfumelo eka loyi xi n’wi rhumeke.”
30  Hikokwalaho wu ku eka yena: “Kutani, xana u endla singita rihi, leswaku hi ri vona ivi hi ku kholwa? Xana u endla ntirho wihi?
31  Vatata wa hina va dye manna emananga, hilaha ku tsariweke hakona, ‘U va nyike xinkwa xo huma etilweni leswaku va dya.’”
32  Hikwalaho Yesu u va byerile a ku: “Hakunene ndzi tiyisile ndzi ri eka n’wina, Muxe a nga mi nyikanga xinkwa xo huma etilweni, kambe Tata wa mina u mi nyika xinkwa xa ntiyiso xo huma etilweni.
33  Hikuva xinkwa xa Xikwembu hi loyi a xikaka hi le tilweni, a tisa vutomi emisaveni.”
34  Hikokwalaho va n’wi byela va ku: “Hosi, hi nyike xinkwa lexi nkarhi hinkwawo.”
35  Yesu a ku eka vona: “Hi mina xinkwa xa vutomi. Loyi a taka eka mina a nge khomiwi hi ndlala nikatsongo, naswona loyi a kombisaka ripfumelo eka mina a nge khomiwi hi torha nikatsongo.
36  Kambe ndzi mi byerile, Mi tlhele mi ndzi vona kambe a mi kholwi.
37  Hinkwaswo leswi Tatana a ndzi nyikaka swona swi ta ta eka mina, naswona loyi a taka eka mina a ndzi nge n’wi hlongoli;
38  hikuva ndzi xike hi le tilweni ku ta endla ku rhandza ka loyi a ndzi rhumeke, kambe ku nga ri ka mina.
39  Ku rhandza ka loyi a ndzi rhumeke hi loku, hileswaku ndzi nga lahlekeriwi hi nchumu eka hinkwaswo leswi a ndzi nyikeke swona kambe leswaku ndzi wu pfuxa hi siku ro hetelela.
40  Hikuva loku hi kona ku rhandza ka Tata wa mina, leswaku un’wana ni un’wana loyi a vonaka N’wana ivi a kombisa ripfumelo eka yena u fanele ku va ni vutomi lebyi nga heriki, kutani ndzi ta n’wi pfuxa hi siku ro hetelela.”
41  Hikokwalaho Vayuda va sungula ku n’wi n’unun’utela hikuva u te: “Hi mina xinkwa lexi xikaka hi le tilweni”;
42  hiloko va ku: “Xana loyi a hi Yesu n’wana wa Yosefa, loyi tata wakwe ni mana wakwe hi va tivaka? Xana u vurisa ku yini sweswi a ku, ‘Ndzi xike hi le tilweni’?”
43  Yesu a va hlamula a ku: “Tshikani ku n’unun’uta.
44  Ku hava munhu loyi a nga taka eka mina handle ka loko Tatana, loyi a ndzi rhumeke, a n’wi koka; naswona ndzi ta n’wi pfuxa hi siku ro hetelela.
45  Ku tsariwe leswi eka Vaprofeta, ‘Kutani hinkwavo va ta dyondzisiwa hi Yehovha.’ Un’wana ni un’wana loyi a tweke Tatana a tlhela a dyondza u ta eka mina.
46  Ku nga ri swona leswaku ku ni munhu la voneke Tatana, handle ka loyi a humaka eka Xikwembu; yena u n’wi vonile Tatana.
47  Hakunene ndzi tiyisile ndzi ri eka n’wina, Loyi a kholwaka u ni vutomi lebyi nga heriki.
48  “Hi mina xinkwa xa vutomi.
49  Vatata wa n’wina va dye manna emananga kambe va file.
50  Lexi i xinkwa lexi xikaka hi le tilweni, leswaku un’wana ni un’wana a xi dya, a nga fi.
51  Ndzi xinkwa lexi hanyaka lexi xikeke hi le tilweni; loko munhu a dya xinkwa lexi u ta hanya hi masiku; naswona entiyisweni, xinkwa lexi ndzi nga ta xi nyikela i nyama ya mina hikwalaho ka vutomi bya misava.”
52  Hikokwalaho Vayuda va sungula ku kanetana, va ku: “Xana wanuna loyi a nga hi nyika nyama yakwe hi dya hi ndlela yihi?”
53  Hikwalaho Yesu a ku eka vona: “Hakunene ndzi tiyisile ndzi ri eka n’wina, Loko mi nga dyi nyama ya N’wana wa munhu mi tlhela mi nwa ngati yakwe, a mi na vutomi.
54  Loyi a dyaka nyama ya mina a tlhela a nwa ngati ya mina u ni vutomi lebyi nga heriki, naswona ndzi ta n’wi pfuxa hi siku ro hetelela;
55  hikuva nyama ya mina i swakudya swa ntiyiso, ni ngati ya mina i swakunwa swa ntiyiso.
56  Loyi a dyaka nyama ya mina a tlhela a nwa ngati ya mina u tshama a ri ni vun’we na mina, na mina ndzi va ni vun’we na yena.
57  Tanihi leswi Tatana la hanyaka a ndzi rhumeke ni leswi ndzi hanyaka hikwalaho ka Tatana, ni loyi a ndzi dyaka, u ta hanya hikwalaho ka mina.
58  Lexi i xinkwa lexi xikeke hi le tilweni. A swi fani ni le nkarhini lowu vatata wa n’wina va dyeke ha wona, va fa. Loyi a dyaka xinkwa lexi u ta hanya hi masiku.”
59  Swilo leswi u swi vule a ri karhi a dyondzisa enhlengeletanweni ya tiko eKapernawume.
60  Hikokwalaho vo tala va vadyondzisiwa vakwe, loko va twa leswi, va ku: “Mhaka leyi yi tsema nhlana; i mani la nga yi yingisaka?”
61  Kambe Yesu, hi ku tiva leswaku vadyondzisiwa vakwe a va n’unun’uta hi leswi, a ku eka vona: “Xana leswi swa mi khunguvanyisa?
62  Hikokwalaho, ku vuriwa yini loko mo vona N’wana wa munhu a tlhandlukela laha a a ri kona eku sunguleni?
63  Moya hi wona lowu nyikaka vutomi; nyama a yi tirhi nchumu nikatsongo. Marito lawa ndzi mi byeleke wona i moya ni vutomi.
64  Kambe ku ni van’wana va n’wina lava nga kholwiki.” Hikuva ku sukela eku sunguleni Yesu a a va tiva lava nga kholwiki ni loyi a a ta n’wi xenga.
65  Hiloko a ya emahlweni a ku: “Hi yona mhaka leyi ndzi mi byeleke ndzi ku, A nga kona loyi a nga taka eka mina handle ka loko a pfumeleriwa hi Tatana.”
66  Hikwalaho ka sweswo vo tala va vadyondzisiwa vakwe va tlhelela eka swilo swa le ndzhaku naswona va nga ha fambi na yena.
67  Hikokwalaho Yesu a byela lava 12 a ku: “N’wina a mi swi lavi ku famba, a hi swona ke?”
68  Simoni Petro a n’wi hlamula a ku: “Hosi, xana hi ta ya eka mani? Hi wena u nga ni marito ya vutomi lebyi nga heriki;
69  naswona hi khorwile ni ku tiva leswaku u Mukwetsimi wa Xikwembu.”
70  Yesu a va hlamula a ku: “Ndzi hlawule n’wina va 12, a hi swona ke? Kambe un’wana wa n’wina i mulumbeti.”
71  Entiyisweni, a a vulavula hi Yudasi n’wana wa Simoni Iskariyota; hikuva hi yena loyi a a ta n’wi xenga, hambileswi a a ri un’wana wa lava 12.
21  Endzhaku ka swilo leswi Yesu a tlhela a tikombisa eka vadyondzisiwa elwandle ra Tiberiyo; kambe u humelele hi ndlela leyi.
2  Simoni Petro na Tomasi, loyi a a vuriwa Hahla, na Nataniyele wa le Kana wa Galeliya ni vana va Zebediya ni van’wana vambirhi va vadyondzisiwa vakwe a va ri swin’we.
3  Simoni Petro a ku eka vona: “Ndzi ya phasa tinhlampfi.” Va ku eka yena: “Na hina hi famba na wena.” Hiloko va huma kutani va khandziya byatso, kambe evusikwini byebyo a va phasanga nchumu.
4  Hambiswiritano, loko ri ya eku xeni, Yesu a a yime eribuweni, kambe vadyondzisiwa a va nga swi lemuki leswaku a ku ri Yesu.
5  Hiloko Yesu a ku eka vona: “Vana lavatsongo, a mi na nchumu xo dya, a hi swona ke?” Va n’wi hlamula va ku “Ina!”
6  A ku eka vona: “Hoxani rikoka etlhelweni ra xinene ra byatso, mi ta khoma.” Kutani va ri hoxa, kambe a va nga ha swi koti ku ri koka hikwalaho ka vunyingi bya tinhlampfi.
7  Hikokwalaho mudyondzisiwa loyi Yesu a a n’wi rhandza a byela Petro a ku: “I Hosi!” Hikwalaho Simoni Petro, loko a twa leswaku i Hosi, a tikhama hi nguvu ya le henhla, hikuva a a nga ambalanga, kutani a tihoxa elwandle.
8  Kambe vadyondzisiwa lavan’wana va ta hi byatso lebyitsongo, hikuva a va nga ri kule ngopfu ni ribuwa, a va ri empfhukeni wa kwalomu ka timitara ta 90, va koka rikoka ra tinhlampfi.
9  Hambiswiritano, loko va xika eribuweni va vona ndzilo wa makala ku ri ni tinhlampfi ehenhla ka wona ni xinkwa.
10  Yesu a ku eka vona: “Tisani tinhlampfi tin’wana leti ma ha ku ti phasaka.”
11  Hikokwalaho, Simoni Petro a khandziya a koka rikoka ri ta eribuweni ri tele hi tinhlampfi letikulu, ta 153. Kambe hambileswi a ti tele swonghasi rikoka a ri tlurhukanga.
12  Yesu a ku eka vona: “Tanani, mi ta fihlula.” Ku hava ni un’we wa vadyondzisiwa la veke ni xivindzi xo n’wi vutisa a ku: “Hi wena mani?” hikuva a va swi tiva leswaku i Hosi.
13  Yesu a ta kutani a teka xinkwa a va nyika, ni tinhlampfi hi ku fanana.
14  A ku ri ra vunharhu Yesu a humelela eka vadyondzisiwa endzhaku ka loko a pfuxiwe eka lava feke.
15  Kuteloko va fihlurile, Yesu a byela Simoni Petro a ku: “Simoni n’wana wa Yohane, xana u ndzi rhandza ku tlula leswi?” A ku eka yena: “Ina, Hosi, wa swi tiva leswaku ndzi ni xinakulobye eka wena.” A ku eka yena: “Phamela swinyimpfana swa mina.”
16  Nakambe a ku eka yena, ra vumbirhi: “Simoni n’wana wa Yohane, xana wa ndzi rhandza?” A ku eka yena: “Ina, Hosi, wa swi tiva leswaku ndzi ni xinakulobye eka wena.” A ku eka yena: “Risa tinyimpfu ta mina letitsongo.”
17  A ku eka yena ra vunharhu: “Simoni n’wana wa Yohane, xana u ni xinakulobye eka mina?” Petro a va ni gome hileswi a vuleke ra vunharhu eka yena a ku: “Xana u ni xinakulobye eka mina?” Hiloko a ku eka yena: “Hosi, u tiva swilo hinkwaswo; wa swi lemuka leswaku ndzi ni xinakulobye eka wena.” Yesu a ku eka yena: “Phamela tinyimpfu ta mina letitsongo.
18  Hakunene ndzi tiyisile ndzi ri eka wena, Loko wa ha ri ntsongo, a wu hamba u tikhama u famba-famba laha u lavaka kona. Kambe loko u kula u ta tshambuluta mavoko ya wena kutani munhu un’wana u ta ku khama a ku yisa laha u nga ku tsakeliki.”
19  Leswi a a swi vulela ku kombisa muxaka wa rifu leri a a ta vangamisa Xikwembu ha rona. Kutani, loko a vule leswi, a ku eka yena: “Hambeta u ndzi landzela.”
20  Loko a hundzuluka Petro u vone mudyondzisiwa loyi Yesu a a n’wi rhandza a ta, loyi exilalelweni a a khegetele exifuveni xakwe a ku: “Hosi, i mani loyi a ku xengaka?”
21  Hikwalaho, loko a n’wi vona, Petro a ku eka Yesu: “Hosi, xana wanuna loyi u ta endla yini?”
22  Yesu a ku eka yena: “Loko ku ri ku rhandza ka mina leswaku a tshama ndzi kondza ndzi fika, wena u ni mhaka muni na swona? Wena hambeta u ndzi landzela.”
23  Hikokwalaho, marito lawa ma hangalaka eka vamakwavo, leswaku mudyondzisiwa yoloye a nge fi. Hambiswiritano, Yesu a nga n’wi byelanga leswaku a nge fi, kambe: “Loko ku ri ku rhandza ka mina leswaku a tshama ndzi kondza ndzi fika, wena u ni mhaka muni na swona?”
24  Loyi i mudyondzisiwa la nyikelaka vumbhoni hi swilo leswi ni loyi a tsaleke swilo leswi, naswona ha swi tiva leswaku vumbhoni lebyi a byi nyikaka i bya ntiyiso.
25  Entiyisweni, ku ni swilo swin’wana swo tala leswi Yesu a swi endleke, leswi, loko a swi lo tsariwa hi vuxokoxoko lebyi heleleke, ndzi ehleketa leswaku misava a yi nga ta ti tamela tibuku-nsongwa leti a ti ta tsariwa.
13  Kutani, hikuva a a swi tiva emahlweni ka nkhuvo wa paseka leswaku a wu fikile nkarhi wa yena wa leswaku a suka emisaveni leyi a ya eka Tatana, Yesu u va rhandzile vanhu vakwe lava a va ri emisaveni, u va rhandze ku fikela emakumu.
2  Kutani, loko xilalelo xi ri karhi xi ya emahlweni, loko Diyavulosi ana se a swi nghenisile embilwini ya Yudasi Iskariyota, n’wana wa Simoni, leswaku a n’wi xenga,
3  yena, hi ku tiva leswaku Tatana u veke swilo hinkwaswo emavokweni yakwe ni leswaku u te a huma eka Xikwembu naswona a a ya eka Xikwembu,
4  a suka a yima exilalelweni ivi a vekela etlhelo tinguvu takwe ta le handle. Kutani a teka thawula a tikhama.
5  Endzhaku ka sweswo a chela mati exibyeni kutani a sungula ku hlambisa milenge ya vadyondzisiwa ni ku yi sula hi thawula leri a a tikhame hi rona.
6  Hiloko a ta eka Simoni Petro. Yena a ku eka yena: “Hosi, xana u ndzi hlambisa milenge?”
7  Yesu a n’wi hlamula a ku: “Leswi ndzi swi endlaka a wu swi twisisi sweswi, kambe u ta swi twisisa endzhaku ka swilo leswi.”
8  Petro a ku eka yena: “Kunene a wu nge yi hlambisi milenge ya mina.” Yesu a n’wi hlamula a ku: “Loko ndzi nga ku hlambisi, a wu na xiavelo eka mina.”
9  Simoni Petro a ku eka yena: “Hosi, ku nga ri milenge ya mina ntsena, kambe ni mavoko ya mina ni nhloko ya mina.”
10  Yesu a ku eka yena: “Loyi a hlambeke a swi laveki leswaku a hlambisiwa swin’wana handle ka milenge yakwe, kambe u base hi ku helela. Naswona n’wina mi basile, kambe ku nga ri hinkwenu.”
11  Hakunene, a a n’wi tiva munhu loyi a n’wi xengaka. Hi yona mhaka leyi a nga te: “A hi hinkwenu lava baseke.”
12  Kuteloko a heta ku va hlambisa milenge a tlhela a ambala tinguvu takwe ta le handle kutani a vurhama etafuleni, a ku eka vona: “Xana ma swi tiva leswi ndzi mi endleke swona?
13  Mi ndzi vula, ‘Mudyondzisi,’ ni ‘Hosi,’ naswona ma vurisa, hikuva ndzi tano.
14  Hikokwalaho, loko mina, hambileswi ndzi nga Hosi ni Mudyondzisi, ndzi mi hlambise milenge, na n’wina mi fanele ku hlambisana milenge.
15  Hikuva ndzi mi vekele ntila, leswaku, hilaha ndzi endleke hakona eka n’wina, na n’wina mi endla hakona.
16  Hakunene ndzi tiyisile ndzi ri eka n’wina, Hlonga a ri n’wi tluli n’wini wa rona hi vukulu, naswona loyi a rhumiweke a nga n’wi tluli loyi a n’wi rhumeke hi vukulu.
17  Loko mi tiva swilo leswi, ma tsaka loko mi swi endla.
18  A ndzi vulavuli ha n’wina hinkwenu; ndza va tiva lava ndzi va hlawuleke. Kambe swi endleriwa leswaku ku hetiseka Tsalwa leri nge, ‘Loyi a a tshamela ku dya xinkwa xa mina u ndzi tlakusele xirhendze xa yena.’
19  Ku sukela enkarhini lowu ndzi mi byela swi nga si humelela, leswaku loko swi humelela mi kholwa leswaku ndzi yena.
20  Hakunene ndzi tiyisile ndzi ri eka n’wina, Loyi a amukelaka un’wana ni un’wana loyi ndzi n’wi rhumaka, wa ndzi amukela na mina. Nakambe loyi a ndzi amukelaka, wa n’wi amukela ni loyi a ndzi rhumeke.”
21  Endzhaku ko vula swilo leswi, Yesu a karhateka emoyeni, kutani a nyikela vumbhoni a ku: “Hakunene ndzi tiyisile ndzi ri eka n’wina, Un’wana wa n’wina u ta ndzi xenga.”
22  Vadyondzisiwa va sungula ku langutana, va nga swi tivi leswaku a a vula mani.
23  Un’wana wa vadyondzisiwa vakwe a a vurhame emahlweni ka xifuva xa Yesu, naswona Yesu a a n’wi rhandza.
24  Hikokwalaho Simoni Petro a n’wi kowetela hi nhloko a ku eka yena: “Hi byele munhu loyi a vulaka yena.”
25  Kutani yena a khegetela exifuveni xa Yesu ivi a ku eka yena: “Hosi, i mani?”
26  Hikokwalaho Yesu a hlamula a ku: “Hi loyi ndzi nga ta n’wi nyika xiphemu lexi ndzi nga ta xi peta.” Kuteloko a xi petile xiphemu xa kona, a xi teka a xi nyika Yudasi, n’wana wa Simoni Iskariyota.
27  Kutani endzhaku ka xiphemu lexi Sathana a nghena eka yena. Hikokwalaho, Yesu a ku eka yena: “Leswi u swi endlaka swi endle hi ku hatlisa.”
28  Hambiswiritano, eka lava vurhameke etafuleni a nga kona loyi a a tiva leswaku a a n’wi byela sweswo hi xikongomelo xihi.
29  Entiyisweni, van’wana a va anakanya leswaku, leswi Yudasi a a khoma bokisi ra mali, Yesu a a n’wi byela leswaku: “Xava swilo swa nkhuvo leswi hi swi lavaka,” kumbe leswaku u fanele ku nyika swisiwana swo karhi.
30  Hikokwalaho, endzhaku ko amukela xiphemu xa kona, a huma hi ku hatlisa. Kutani a byi ri vusiku.
31  Hikwalaho loko a humile, Yesu a ku: “N’wana wa munhu u vangamisiwile, naswona Xikwembu xa vangamisiwa mayelana na yena.
32  Xikwembu xi ta n’wi vangamisa, xi n’wi vangamisa hi ku hatlisa.
33  Vana lavatsongo, ndza ha ta va na n’wina nkarhinyana. Mi ta ndzi lava; naswona hilaha ndzi vuleke hakona eka Vayuda, ‘Laha ndzi yaka kona a mi nge ti,’ ndza mi byela na n’wina sweswi.
34  Ndzi mi nyika xileriso lexintshwa, leswaku mi rhandzana; tanihi leswi ndzi mi rhandzeke, rhandzanani na n’wina.
35  Hinkwavo va ta tiva leswaku mi vadyondzisiwa va mina, loko mi rhandzana.”
36  Simoni Petro a ku eka yena: “Hosi, u ya kwihi?” Yesu a hlamula a ku: “Laha ndzi yaka kona a wu nge ndzi landzeli sweswi, kambe u ta ndzi landzela endzhakunyana.”
37  Petro a ku eka yena: “Hosi, ha yini swi nga koteki leswaku ndzi ku landzela sweswi? Ndzi ta nyiketa moya-xiviri wa mina hikwalaho ka wena.”
38  Yesu a hlamula a ku: “Xana u ta nyiketa moya-xiviri wa wena hikwalaho ka mina? Hakunene ndzi tiyisile ndzi ri eka wena, Nkuku a wu nge ringi u nga si ndzi ala kanharhu.”
14  “Mi nga pfumeleli timbilu ta n’wina ti karhateka. Kombisani ripfumelo eka Xikwembu, mi kombisa ripfumelo ni le ka mina.
2  Endlwini ya Tatana ku ni vutshamo byo tala. Loko a swi nga ri tano, a ndzi ta va ndzi mi byerile, hikuva ndzi ya mi lunghiselela ndhawu.
3  Nakambe, loko ndzi ya mi lunghisela ndhawu, ndzi ta tlhela ndzi vuya kutani ndzi ta mi amukela ekaya mi va na mina, leswaku laha ndzi nga kona na n’wina mi va kona.
4  Naswona ma yi tiva ndlela ya laha ndzi yaka kona.”
5  Tomasi a ku eka yena: “Hosi, a hi ku tivi laha u yaka kona. Xana hi yi tivisa ku yini ndlela?”
6  Yesu a ku eka yena: “Hi mina ndlela ni ntiyiso ni vutomi. A nga kona loyi a taka eka Tatana handle ko ta ha mina.
7  Loko n’wina a mi ndzi tiva, a mi ta tiva ni Tata wa mina; ku sukela enkarhini lowu ma n’wi tiva naswona mi n’wi vonile.”
8  Filipi a ku eka yena: “Hosi, hi kombe Tatana, sweswo swi ringene eka hina.”
9  Yesu a ku eka yena: “Ndzi ve na n’wina nkarhi wo leha swonghasi, kambe, Filipi, xana a wu si ndzi tiva? Loyi a ndzi voneke u vone na Tatana. U vurisa ku yini u ku, ‘Hi kombe Tatana’?
10  Xana a wu kholwi leswaku ndzi ni vun’we na Tatana ni leswaku Tatana u ni vun’we na mina? Swilo leswi ndzi mi byelaka swona a ndzi swi vuli hi ku tisungulela; kambe Tatana la tshamaka a ri ni vun’we na mina u endla mintirho yakwe.
11  Ndzi kholweni leswaku ndzi ni vun’we na Tatana ni leswaku Tatana u ni vun’we na mina; loko swi nga ri tano, kholwani hikwalaho ka mintirho.
12  Hakunene ndzi tiyisile ndzi ri eka n’wina, Loyi a kombisaka ripfumelo eka mina, na yena u ta endla mintirho leyi ndzi yi endlaka; naswona u ta endla mintirho leyikulu ku tlula leyi, hikuva ndza famba ndzi ya eka Tatana.
13  Naswona, xin’wana ni xin’wana lexi mi xi kombelaka hi vito ra mina, ndzi ta xi endla, leswaku Tatana a vangamisiwa mayelana ni N’wana.
14  Loko mi kombela xin’wana ni xin’wana hi vito ra mina, ndzi ta xi endla.
15  “Loko mi ndzi rhandza, mi ta hlayisa swileriso swa mina;
16  naswona ndzi ta kombela Tatana kutani u ta mi nyika mupfuni un’wana leswaku a va na n’wina hi masiku,
17  moya wa ntiyiso, lowu misava yi nga ta ka yi nga wu amukeli, hikuva a yi wu voni naswona a yi wu tivi. N’wina ma wu tiva hikuva wu tshama na n’wina naswona wu le ka n’wina.
18  A ndzi nge mi siyi mi ri swisiwana. Ndza ta eka n’wina.
19  Ku sele nkarhinyana kutani misava a yi nge he ndzi voni, kambe n’wina mi ta ndzi vona, hikuva ndza hanya na n’wina mi ta hanya.
20  Hi siku rero mi ta tiva leswaku ndzi ni vun’we na Tatana, na n’wina mi ni vun’we na mina kasi na mina ndzi ni vun’we na n’wina.
21  Loyi a nga ni swileriso swa mina a tlhela a swi hlayisa, hi yena loyi a ndzi rhandzaka. Hi ku fanana loyi a ndzi rhandzaka u ta rhandziwa hi Tatana, naswona ndzi ta n’wi rhandza, ndzi tikombisa eka yena erivaleni.”
22  Yudasi, ku nga ri Iskariyota, a ku eka yena: “Hosi, xana ku endleke yini leswi u lavaka ku tikombisa u va erivaleni eka hina, hayi emisaveni?”
23  Yesu a n’wi hlamula a ku: “Loko munhu a ndzi rhandza u ta hlayisa rito ra mina, naswona Tatana u ta n’wi rhandza, kutani hi ta ta eka yena, hi tshama na yena.
24  Loyi a nga ndzi rhandziki a nga ma hlayisi marito ya mina; naswona rito leri mi ri twaka a hi ra mina, kambe i ra Tatana loyi a ndzi rhumeke.
25  “Loko ndza ha ri na n’wina ndzi mi byele swilo leswi.
26  Kambe mupfuni, la nga moya lowo kwetsima, loyi Tatana a nga ta n’wi rhumela hi vito ra mina, u ta mi dyondzisa swilo hinkwaswo ni ku mi tsundzuxa swilo hinkwaswo leswi ndzi mi byeleke swona.
27  Ndzi mi siyela ku rhula, ndzi mi nyika ku rhula ka mina. A ndzi mi nyiki kona hi ndlela leyi misava yi ku nyikaka ha yona. Mi nga pfumeleli timbilu ta n’wina ti karhateka hambi ku ri ku ti pfumelela ti khwanyana hi ku chava.
28  Mi swi twile leswi ndzi mi byeleke swona leswaku, ndza famba naswona ndza vuya eka n’wina. Loko a mi ndzi rhandza, a mi ta tsaka leswi ndzi yaka eka Tatana, hikuva Tatana u nkulu eka mina.
29  Kutani sweswi ndzi mi byele swi nga si humelela, leswaku loko swi humelela mi kholwa.
30  A ndzi nge he vulavuli ngopfu na n’wina, hikuva mufumi wa misava wa ta. Naswona a nge ndzi endli nchumu,
31  kambe, ku endlela leswaku misava yi swi tiva leswaku ndza n’wi rhandza Tatana, ndzi endla hilaha Tatana a ndzi leriseke ku endla hakona. Tlakukani, a hi sukeni laha.
19  Hikokwalaho, hi nkarhi wolowo Pilato a teka Yesu a n’wi ba.
2  Kutani masocha ma luka harhi ya mitwa ma n’wi tlhandleka enhlokweni ma tlhela ma n’wi ambexa nguvu ya le handle ya xivunguvungu;
3  hiloko ma ya eka yena ma ku: “Xewani, wena Hosi ya Vayuda!” Naswona a ma n’wi makala exikandzeni.
4  Kutani Pilato a tlhela a humela ehandle a ku eka vona: “Vonani, ndzi n’wi humesela eka n’wina leswaku mi swi tiva leswaku a ndzi kumi xihoxo eka yena.”
5  Hikwalaho Yesu a humela ehandle, a ambale harhi ya mitwa ni nguvu ya le handle ya xivunguvungu. Kutani a ku eka vona: “Vonani! Wanuna!”
6  Hambiswiritano, loko vaprista lavakulu ni tindhuna va n’wi vona, va huwelela, va ku: “N’wi belele! N’wi belele!” Pilato a ku eka vona: “N’wi tekeni n’wina mi n’wi belela, hikuva a ndzi kumi xihoxo eka yena.”
7  Vayuda va n’wi hlamula va ku: “Hi ni nawu, kutani hi ku ya hi nawu u fanele ku fa, hikuva u tiendle n’wana wa Xikwembu.”
8  Hikokwalaho, loko Pilato a twa marito lawa, a khomiwa hi ku chava lokukulu;
9  kutani a tlhela a nghena exigodlweni xa ndhuna-nkulu, a ku eka Yesu: “U huma kwihi xana?” Kambe Yesu a nga n’wi hlamulanga.
10  Hikwalaho Pilato a ku eka yena: “Xana a wu vulavuli na mina ke? Xana a wu swi tivi leswaku ndzi ni matimba ya ku ku ntshunxa naswona ndzi ni matimba ya ku ku belela?”
11  Yesu a n’wi hlamula a ku: “A wu nga ta va ni matimba nikatsongo eka mina loko a wu nga nyikiwanga wona ma huma hi le henhla. Hi yona mhaka leyi munhu loyi a ndzi nyiketeke eka wena a nga ni xidyoho lexikulu.”
12  Hikwalaho Pilato a ya emahlweni a lava ndlela ya ku n’wi ntshunxa. Kambe Vayuda va huwelela, va ku: “Loko u ntshunxa munhu loyi, a wu nakulobye wa Khezari. Munhu un’wana ni un’wana la tiendlaka hosi u kaneta Khezari.”
13  Hikokwalaho Pilato, endzhaku ko twa marito lawa, a humesela Yesu ehandle, a tshama exitshan’weni xa vuavanyisi endhawini leyi vuriwaka Vuandlalo bya Maribye, kambe, hi Xiheveru, i Gavata.
14  Kutani a wu ri nkarhi wo lunghiselela paseka; a ku ri kwalomu ka awara ya vutsevu. Hiloko a byela Vayuda a ku: “Vonani! Hosi ya n’wina!”
15  Hambiswiritano, va huwelela va ku: “N’wi suse! N’wi suse! N’wi belele!” Pilato a ku eka vona: “Ndzi belela hosi ya n’wina ke?” Vaprista lavakulu va hlamula va ku: “A hi na hosi yin’wana handle ka Khezari.”
16  Hikokwalaho, enkarhini wolowo a n’wi nyiketa eka vona leswaku a beleriwa. Hiloko va teka Yesu.
17  Kutani, loko a byarhe mhandzi ya nxaniso, a huma a ya laha ku vuriwaka Ndhawu ya Ripala, leyi vuriwaka Golgota hi Xiheveru;
18  va n’wi belela kona, swin’we ni vavanuna van’wana vambirhi, un’wana etlhelweni lerin’wana, un’wana eka lerin’wanyana, Yesu yena a ri exikarhi.
19  Pilato a tsala ni marito a ma veka emhandzini ya nxaniso. A ku tsariwe leswi: “Yesu wa Munazareta Hosi ya Vayuda.”
20  Hikokwalaho vo tala va Vayuda va hlaye marito lawa, hikuva ndhawu leyi Yesu a a beleriwe eka yona a yi ri kusuhi ni muti; naswona a ma tsariwe hi Xiheveru, hi Xilatini, hi Xigriki.
21  Hambiswiritano, vaprista lavakulu va Vayuda va byela Pilato va ku: “U nga tsali u ku, ‘Hosi ya Vayuda,’ kambe leswaku u te, ‘Hi mina Hosi ya Vayuda.’”
22  Pilato a hlamula a ku: “Leswi ndzi swi tsaleke ndzi swi tsarile.”
23  Kuteloko masocha ma belele Yesu, ma teka tinguvu takwe ta le handle ma ti avanyisa ti va swiphemu swa mune, socha ha rin’we ri va ni xiphemu xa rona, ni nguvu ya le ndzeni. Kambe nguvu ya le ndzeni a yi nga ri na ndzhungo, hikuva a yi lukiwe ku suka ehenhla hi ku leha ka yona.
24  Hikokwalaho va byelana va ku: “Hi nga yi handzuli, kambe a hi kumisiseni hi vuhlolotwana leswaku yi ta va ya mani.” Sweswo a swi endleriwa leswaku ku hetiseka tsalwa leri nge: “Va avelane tinguvu ta mina ta le handle, hiloko va hoxela tinguvu ta mina vuhlolotwana.” Kutani masocha ma swi endlile swilo sweswo hakunene.
25  Hambiswiritano, ekusuhi ni mhandzi ya nxaniso ya Yesu, a ku yime mana wakwe ni makwavo wa xisati wa mana wakwe; Mariya nsati wa Klopasi, na Mariya Magadala.
26  Hikokwalaho Yesu, loko a vona mana wakwe ni mudyondzisiwa loyi a a n’wi rhandza va yime ekusuhi, a byela mana wakwe a ku: “Wansati, vona! N’wana wa wena!”
27  Endzhaku ka sweswo a byela mudyondzisiwa a ku: “Vona! Mana wa wena!” Kutani enkarhini wolowo mudyondzisiwa a n’wi teka a famba na yena ekaya rakwe.
28  Endzhaku ka sweswo, loko Yesu a tivile leswaku swilo hinkwaswo swi hetisekile, leswaku tsalwa ri ta hetiseka, u te: “Ndzi twa torha.”
29  A ku ri ni xibya lexi vekiweke xi tele vhinyo yo dzunga. Hikokwalaho va tlhoma xiponci lexi teleke vhinyo yo dzunga erihlangeni ra hisopa kutani va ri yisa enon’wini wakwe.
30  Kuteloko a amukele vhinyo yo dzunga, Yesu a ku: “Swi hetisisiwile,” kutani, a korhamisa nhloko, a nyiketela moya wakwe.
31  Vayuda, tanihi leswi a ku ri siku ro Lunghiselela, leswaku mintsumbu yi nga tshami etimhandzini ta nxaniso hi Savata, (hikuva siku ra Savata yoleyo a ri ri lerikulu,) va kombela Pilato leswaku ku tshoviwa milenge ya vona kutani mintsumbu yi susiwa.
32  Hikokwalaho, masocha ma ta kutani ma tshova milenge ya wanuna lowo sungula ni ya wanuna loyi un’wana loyi a a beleriwe na yena.
33  Kambe loko va ta eka Yesu, hi ku vona leswaku u file, a va yi tshovanga milenge yakwe.
34  Kambe un’wana wa masocha a n’wi tlhava tsheve hi fumu, kutani xikan’we-kan’we ku huma ngati ni mati.
35  Kutani loyi a swi voneke u nyikele vumbhoni, vumbhoni byakwe i bya ntiyiso, naswona munhu yoloye wa swi tiva leswaku u vula swilo swa ntiyiso, leswaku na n’wina mi kholwa.
36  Entiyisweni, swilo leswi swi endleke leswaku ku hetiseka tsalwa leri nge: “Ku hava rhambu rakwe leri nga ta pfotlosiwa.”
37  Nakambe, tsalwa rin’wanyana ri ri: “Va ta languta Loyi va n’wi tlhaveke.”
38  Kutani endzhaku ka swilo leswi Yosefa wa le Arimatiya, loyi a a ri mudyondzisiwa wa Yesu wa le xihundleni hikwalaho ko chava Vayuda, a kombela eka Pilato leswaku a teka ntsumbu wa Yesu; Pilato a n’wi pfumelela. Hikokwalaho a ta kutani a teka ntsumbu wa yena.
39  Nikodema na yena, ku nga munhu loyi a teke ro sungula eka yena nivusiku, a tisa xiputsa xa mira ni timhangani, swa kwalomu ka tiphawundi ta 100.
40  Hiloko va teka ntsumbu wa Yesu va wu bohelela hi tinguvu leti nga ni mirhi yo nun’hwela, hi ndlela ya ntolovelo wa Vayuda wo lunghiselela ku lahla.
41  Ku kumeke leswaku endhawini leyi a a beleriwe eka yona a ku ri ni ntanga, naswona entangeni lowu a ku ri ni sirha-bako lerintshwa ra xitsundzuxo, leri ku nga riki na munhu la tshameke a latiwa eka rona.
42  Kutani, hikwalaho ka ku lunghiselela ka Vayuda, va lata Yesu kona, hikuva sirha-bako ra xitsundzuxo a ri ri ekusuhi.
5  Endzhaku ka swilo leswi a ku ri ni nkhuvo wa Vayuda, kutani Yesu a tlhandlukela eYerusalema.
2  EYerusalema enyangweni ya tinyimpfu ku ni xidziva lexi vuriwaka Betesda hi Xiheveru, lexi nga ni makupakupa ya ntlhanu.
3  Eka wona a ku etlele vunyingi bya vavabyi, lava feke mahlo, lava khutaka ni lava va khwanyaneke swirho.
4  ——
5  Kambe a ku ri ni munhu un’wana loyi a a ri ni malembe ya 38 a ri karhi a vabya.
6  Loko a vona wanuna loyi a etlele ehansi, naswona a lemuka leswaku u ni nkarhi wo leha a vabya, Yesu a ku eka yena: “Xana wa swi lava ku va ni rihanyo lerinene?”
7  Munhu la vabyaka a n’wi hlamula a ku: “Nkulukumba, a ndzi na yena munhu wo ndzi nghenisa exidziveni loko mati ma pfindlusiwa; kambe loko ndzi ta, un’wana wa ndzi rhangela a ngirimela.”
8  Yesu a ku eka yena: “Pfuka, u teka rihlaka ra wena u famba.”
9  Kavaloko munhu yoloye hi ku hatlisa a va ni rihanyo lerinene, a teka rihlaka rakwe a sungula ku famba. Esikwini rero a ku ri savata.
10  Hikokwalaho Vayuda va byela munhu la hanyisiweke va ku: “I Savata, a swi pfumeleriwi leswaku u rhwala rihlaka.”
11  Kambe a va hlamula a ku: “Loyi a ndzi endleke ndzi va ni rihanyo lerinene u ndzi byele a ku, ‘Teka rihlaka ra wena u famba.’”
12  Va n’wi vutisa va ku: “I mani munhu loyi a nga ku byela a ku, ‘Ri teke u famba’?”
13  Kambe munhu loyi a horisiweke a a nga swi tivi leswaku i mani, hikuva Yesu a a hambukele etlhelweni, hikuva a ku ri ni ntshungu endhawini yoleyo.
14  Endzhaku ka swilo leswi Yesu a n’wi kuma etempeleni, a ku eka yena: “Waswivo, u kume rihanyo lerinene. U nga ha tlheli u dyoha, leswaku u nga humeleriwi hi swo biha ngopfu.”
15  Munhu loyi a famba ivi a byela Vayuda leswaku i Yesu loyi a n’wi endleke a va ni rihanyo lerinene.
16  Hiloko Vayuda va xanisa Yesu, hikuva a a endla swilo leswi hi Savata.
17  Kambe a va hlamula a ku: “Tata wa mina u ya emahlweni a tirha ku fikela sweswi, na mina ndzi ya emahlweni ndzi tirha.”
18  Kunene, hikwalaho ka sweswo Vayuda va ya va hiseka ngopfu, va lava ku n’wi dlaya, hikuva a a nga tluli Savata ntsena kambe a a tlhela a vula leswaku Xikwembu i Tata wakwe, a tiringanisa ni Xikwembu.
19  Hikokwalaho, Yesu a ya emahlweni a va hlamula a ku: “Ndzi tiyisile ndzi ri eka n’wina, N’wana a nge endli xilo ni xin’we hi ku tisungulela, kambe u endla ntsena lexi a vonaka Tatana a xi endla. Hikuva swilo hinkwaswo leswi Yena a swi endlaka, N’wana na yena wa swi endla swilo sweswo hi mukhuva lowu fanaka.
20  Hikuva Tatana u ni xinakulobye eka N’wana naswona u n’wi komba swilo hinkwaswo leswi a swi endlaka, naswona u ta n’wi komba mintirho leyikulu ku tlula leyi, leswaku mi hlamala.
21  Hikuva tanihi leswi Tatana a pfuxaka vafi, a va hanyisa, kutani na yena N’wana u hanyisa lava a rhandzaka ku va hanyisa.
22  Hikuva Tatana a nga avanyisi munhu ni un’we, kambe ku avanyisa hinkwako u ku tamerise N’wana,
23  leswaku hinkwavo va xixima N’wana hilaha va xiximaka Tatana hakona. Loyi a nga n’wi xiximiki N’wana a nga n’wi xiximi Tatana loyi a n’wi rhumeke.
24  Hakunene ndzi tiyisile ndzi ri eka n’wina, Loyi a twaka rito ra mina kutani a kholwa loyi a ndzi rhumeke, u ni vutomi lebyi nga heriki, naswona a nga avanyisiwi kambe u hundze eku feni a ya evuton’wini.
25  “Hakunene ndzi tiyisile ndzi ri eka n’wina, Nkarhi wa ta, naswona hi wona sweswi, lowu vafi va nga ta twa rito ra N’wana wa Xikwembu kutani lava yingiseke va ta hanya.
26  Hikuva leswi Tatana a nga ni vutomi, u nyike ni N’wana leswaku a va ni vutomi.
27  Naswona u n’wi nyike matimba ya ku avanyisa, hikuva i N’wana wa munhu.
28  Mi nga hlamaleni ha swona, hikuva nkarhi wa ta lowu hinkwavo lava nga eka masirha-bako ya xitsundzuxo va nga ta twa rito ra yena
29  kutani va huma, lava endleke swilo leswinene va pfukela evuton’wini, lava a va hanya hi swilo swo biha va pfukela eku avanyisiweni.
30  A ndzi nge endli xilo ni xin’we hi ku tisungulela; ndzi avanyisa hilaha ndzi twaka hakona; naswona ku avanyisa loku ndzi ku endlaka ku lulamile, hikuva a ndzi lavi ku rhandza ka mina, kambe ndzi lava ku rhandza ka loyi a nga ndzi rhuma.
31  “Loko ku ri mina ntsena la nyikelaka vumbhoni mayelana na mina, vumbhoni bya mina a hi bya ntiyiso.
32  U kona un’wana loyi a nyikelaka vumbhoni mayelana na mina, naswona ndza swi tiva leswaku vumbhoni lebyi a byi nyikelaka mayelana na mina i bya ntiyiso.
33  Mi rhume vanhu eka Yohane, naswona u nyikele vumbhoni ehenhla ka ntiyiso.
34  Hambiswiritano, a ndzi byi amukeli vumbhoni lebyi humaka evanhwini, kambe ndzi vula swilo leswi leswaku mi ta ponisiwa.
35  Munhu yoloye a a ri rivoni leri pfurhaka ri tlhela ri voninga, naswona hi nkarhi wo koma a mi swi rhandza ku tsaka swinene eku vonakaleni ka yena.
36  Kambe mina ndzi ni vumbhoni byo tlula bya Yohane, hikuva yona mintirho leyi Tatana a ndzi aveleke ku yi endla, mintirho leyi ndzi yi endlaka, yi nyikela vumbhoni bya mina leswaku Tatana u ndzi rhumile.
37  Nakambe, Tatana loyi a ndzi rhumeke u nyikele vumbhoni mayelana na mina. A mi si tshama mi twa rito rakwe hambi ku ri ku vona xivumbeko xakwe;
38  naswona rito rakwe a ri tshamanga eka n’wina, hikuva yena loyi a n’wi rhumeke a mi n’wi kholwi.
39  “Mi kambisisa Matsalwa, hikuva mi ehleketa leswaku hikwalaho ka wona mi ta va ni vutomi lebyi nga heriki; kasi hi wona lama nyikelaka vumbhoni mayelana na mina.
40  Kambe a mi swi lavi ku ta eka mina leswaku mi kuma vutomi.
41  A ndzi swi amukeli ku vangamisiwa hi vanhu,
42  kambe ndzi swi tiva kahle leswaku rirhandzu ra Xikwembu a ri kona eka n’wina.
43  Ndzi te hi vito ra Tatana, kambe a mi ndzi amukeli; loko a ku lo fika munhu un’wana hi vito ra yena n’wini, a mi ta n’wi amukela.
44  Xana mi nga khorwisa ku yini, loko mi amukela ku vangama loku humaka eka van’wana naswona mi nga ku lavi ku vangama loku humaka eka Xikwembu lexi nga xin’we?
45  Mi nga ehleketi leswaku ndzi ta mi hehla eka Tatana; u kona loyi a mi hehlaka, ku nga Muxe, loyi mi vekeke ntshembo wa n’wina eka yena.
46  Entiyisweni, loko Muxe mi n’wi khorwile, na mina a mi ta ndzi kholwa, hikuva yena u tsale ha mina.
47  Kambe loko mi nga ma kholwi matsalwa ya yena, xana mi ta ma kholwa njhani marito ya mina?”
15  “Mina ndzi murhi wa vhinya wa ntiyiso, naswona Tatana i murimi.
2  Rhavi rin’wana ni rin’wana leri nga eka mina leri nga tswaliki mihandzu wa ri susa, naswona rin’wana ni rin’wana leri tswalaka mihandzu wa ri basisa, leswaku ri tswala mihandzu leyi engetelekeke.
3  Se mi basile hikwalaho ka rito leri ndzi mi byeleke rona.
4  Tshamani mi ri ni vun’we na mina, na mina ndzi ri ni vun’we na n’wina. Tanihi leswi rhavi ri nga ta ka ri nga swi koti ku tswala mihandzu hi roxe handle ka loko ri tshama emurhini wa vhinya, na n’wina hi ndlela leyi fanaka a mi nge yi tswali, handle ka loko mi tshama mi ri ni vun’we na mina.
5  Hi mina murhi wa vhinya, n’wina mi marhavi. Loyi a tshamaka a ri ni vun’we na mina, na mina ndzi ri ni vun’we na yena, u tswala mihandzu yo tala; hikuva handle ka mina a mi nge endli nchumu nikatsongo.
6  Loko munhu a nga tshami a ri ni vun’we na mina, u cukumeteriwa ehandle kukota rhavi, a oma; kutani vanhu va hlengeleta marhavi wolawo va ma hoxa endzilweni, ma hisiwa.
7  Loko mi tshama mi ri ni vun’we na mina ni marito ya mina ma tshama eka n’wina, kombelani xin’wana ni xin’wana lexi mi xi navelaka kutani mi ta endleriwa xona.
8  Tatana u vangamisiwa hi sweswo, leswi mi hambetaka mi tswala mihandzu yo tala ni ku tikombisa mi ri vadyondzisiwa va mina.
9  Tanihi leswi Tatana a ndzi rhandzeke nileswi ndzi mi rhandzeke, tshamani erirhandzwini ra mina.
10  Loko mi hlayisa swileriso swa mina, mi ta tshama erirhandzwini ra mina, tanihi leswi ndzi hlayiseke swileriso swa Tatana ivi ndzi tshama erirhandzwini rakwe.
11  “Swilo leswi ndzi mi byele swona, leswaku ntsako wa mina wu va eka n’wina ni leswaku ntsako wa n’wina wu tatiwa.
12  Xileriso xa mina hi lexi, hileswaku mi rhandzana hilaha ndzi mi rhandzeke hakona.
13  A nga kona la nga ni rirhandzu ro tlula leri, ra leswaku munhu a nyiketa moya-xiviri wakwe hikwalaho ka vanakulobye.
14  Mi vanakulorhi va mina loko mi endla leswi ndzi mi lerisaka swona.
15  A ndza ha mi vitani mahlonga, hikuva hlonga a ri swi tivi leswi n’wini wa rona a swi endlaka. Kambe ndzi mi vitane vanakulorhi, hikuva swilo hinkwaswo leswi ndzi swi tweke eka Tatana ndzi mi tivise swona.
16  A mi ndzi hlawulanga, kambe mina ndzi mi hlawurile, naswona ndzi mi veke leswaku mi ya emahlweni ni ku tswala mihandzu ni leswaku mihandzu ya n’wina yi tshama yi ri kona; leswaku xin’wana ni xin’wana lexi mi xi kombelaka eka Tatana hi vito ra mina a mi nyika xona.
17  “Ndzi mi lerisa swilo leswi, leswaku mi rhandzana.
18  Loko misava yi mi venga, ma swi tiva leswaku yi ndzi vengile yi nga si mi venga.
19  Loko a mi ri xiphemu xa misava, misava a yi ta rhandza leswi nga swa yona. Kutani leswi mi nga riki xiphemu xa misava, kambe ndzi mi hlawuleke emisaveni, hikwalaho ka sweswo misava ya mi venga.
20  Tsundzukani rito leri ndzi mi byeleke rona, Hlonga a ri n’wi tluli n’wini wa rona hi vukulu. Loko va ndzi xanisile, na n’wina va ta mi xanisa; loko va ri hlayisile rito ra mina, ni ra n’wina va ta ri hlayisa.
21  Kambe va ta mi endla swilo leswi hinkwaswo hikwalaho ka vito ra mina, hikuva loyi a ndzi rhumeke a va n’wi tivi.
22  Loko a ndzi nga tanga ndzi ta vulavula na vona, a va nga ta va na xidyoho; kambe sweswi a va nge tilandzuli exidyohweni xa vona.
23  Loyi a ndzi vengaka u venga ni Tata wa mina.
24  Loko a ndzi nga endlanga mintirho leyi ku nga riki na un’wana la tshameke a yi endla exikarhi ka vona, a va nga ta va na xidyoho; kambe sweswi va ndzi vonile va tlhela va ndzi venga swin’we ni Tata wa mina.
25  Kambe swi endla leswaku ku hetiseka rito leri tsariweke eNawini wa vona, ‘Va ndzi vengile ku nga ri na xivangelo.’
26  Loko ku fika mupfuni loyi ndzi nga ta n’wi rhuma eka n’wina a huma eka Tatana, moya wa ntiyiso, a huma eka Tatana, yoloye u ta nyikela vumbhoni ha mina;
27  kutani n’wina, hilaha ku fanaka, mi ta nyikela vumbhoni, hikuva a mi ri na mina ku sukela eku sunguleni ka mina.
20  Hi siku ro sungula ra vhiki Mariya Magadala a ta eka sirha-bako ra xitsundzuxo nimpundzu, ka ha ri ni munyama, kutani a vona ribye ri susiwile eka sirha-bako ra xitsundzuxo.
2  Hikokwalaho a tsutsuma kutani a fika eka Simoni Petro ni mudyondzisiwa loyi un’wana, loyi Yesu a a ri ni xinakulobye eka yena, kutani a ku eka vona: “Hosi va yi susile eka sirha-bako ra xitsundzuxo, naswona a hi swi tivi leswaku va yi veke kwihi.”
3  Kutani Petro ni mudyondzisiwa loyi un’wana va huma va ya eka sirha-bako ra xitsundzuxo.
4  Ina, havambirhi va sungula ku tsutsuma; kambe mudyondzisiwa loyi un’wana u tsutsume a rhangela Petro hi rivilo lerikulu kutani a fika ku sungula eka sirha-bako ra xitsundzuxo.
5  Kutani loko a korhama, a vona tinguvu ti ri ehansi, kambe a nga nghenanga.
6  Kutani Simoni Petro na yena a ta a n’wi landzela, a nghena eka sirha-bako ra xitsundzuxo. Hiloko a vona tinguvu ti ri ehansi,
7  ni lapi leri a ri ri enhlokweni yakwe ri nga ri endhawini yin’we ni tinguvu kambe ri songiwe roxe endhawini yin’wana.
8  Hikokwalaho, enkarhini wolowo ni mudyondzisiwa loyi un’wana loyi a fikeke ku sungula eka sirha-bako ra xitsundzuxo a nghena, kutani a swi vona, a kholwa.
9  Hikuva a va nga si ri twisisa tsalwa leri vulaka leswaku u fanele ku pfuka eka lava feke.
10  Kutani vadyondzisiwa va vuyela emakaya ya vona.
11  Hambiswiritano, Mariya a yima ehandle ekusuhi ni sirha-bako ra xitsundzuxo, a rila. Kutani loko a ri karhi a rila, a korhama leswaku a languta eka sirha-bako ra xitsundzuxo
12  hiloko a vona tintsumi timbirhi ti ambale swo basa, yin’wana yi tshame etinhlokweni kasi yin’wanyana yi tshame hi le milengeni laha ntsumbu wa Yesu a wu latiwe kona.
13  Hiloko ti ku eka yena: “Wansati, u rilela yini?” A ku eka tona: “Va teke Hosi yanga, naswona a ndzi swi tivi leswaku va yi late kwihi.”
14  Endzhaku ko vula swilo leswi a hundzuluka kutani a vona Yesu a yimile, kambe a a nga swi lemuki leswaku a ku ri Yesu.
15  Yesu a ku eka yena: “Wansati, u rilela yini? U lava mani?” Hi ku anakanya leswaku a ku ri mutirhi wa le ntangeni, a ku eka yena: “Nkulukumba, loko u n’wi tekile, ndzi byele lomu u n’wi lateke kona, ndzi ta ya ndzi ya n’wi teka.”
16  Yesu a ku eka yena: “Mariya!” Loko a hundzuluka, wansati a ku eka yena, hi Xiheveru: “Raboni,” (leswi vulaka leswaku “Mudyondzisi!”)
17  Yesu a ku eka yena: “Tshika ku ndzi namarhela. Hikuva a ndzi si tlhandlukela eka Tatana. Kambe yana eka vamakwerhu u va byela u ku, ‘Ndzi tlhandlukela eka Tatana ni Tata wa n’wina ni le ka Xikwembu xa mina ni Xikwembu xa n’wina.’”
18  Mariya Magadala a fika a byela vadyondzisiwa mahungu a ku: “Ndzi vone Hosi,” ni leswaku u n’wi byele swilo leswi.
19  Hikokwalaho, loko nkarhi wu fambile siku rero, ri nga ro sungula evhikini, hambileswi tinyangwa a ti lotleriwile laha vadyondzisiwa a va ri kona hi ku chava Vayuda, Yesu a nghena kutani a yima exikarhi ka vona, a va byela a ku: “Onge mi nga va ni ku rhula.”
20  Kuteloko a vule leswi a va komba mavoko yakwe ni tsheve. Kutani vadyondzisiwa va tsaka loko va vona Hosi.
21  Hikokwalaho, Yesu a tlhela a ku eka vona: “Onge mi nga va ni ku rhula. Leswi Tatana a ndzi rhumeke, na mina ndza mi rhuma.”
22  Endzhaku ko vula sweswo a va huhutela a ku eka vona: “Amukelani moya lowo kwetsima.
23  Loko mi rivalela swidyoho swa vanhu hinkwavo, va rivaleriwa; loko mi hlayisa swa vanhu hinkwavo, swi tshama swi hlayisiwile.”
24  Kambe Tomasi, un’wana wa lava 12, loyi a a vuriwa Hahla, a a nga ri na vona loko Yesu a nghena.
25  Hikwalaho vadyondzisiwa lavan’wana va n’wi byela va ku: “Hi vone Hosi!” Kambe a ku eka vona: “Handle ka loko ndzo vona mimbhovo ya swipikiri emavokweni yakwe, ndzi nghenisa ritiho ra mina emimbhoveni ya swipikiri, ndzi nghenisa ni voko ra mina etsheveni rakwe, a ndzi nge kholwi nikatsongo.”
26  Kutani, endzhaku ka masiku ya nhungu vadyondzisiwa vakwe a va ri endlwini nakambe, naswona Tomasi a a ri na vona. Yesu a nghena, hambileswi tinyangwa a ti lotleriwile, hiloko a yima exikarhi ka vona a ku: “Onge mi nga va ni ku rhula.”
27  Endzhaku ka sweswo a byela Tomasi a ku: “Nghenisa ritiho ra wena laha, u vona mavoko ya mina, u teka voko ra wena u ri nghenisa etsheveni ra mina, u tshika ku ka u nga kholwi kambe u kholwa.”
28  Tomasi a n’wi hlamula a ku: “Hosi yanga ni Xikwembu xanga!”
29  Yesu a ku eka yena: “Xana u kholwa hikwalaho ka leswi u ndzi voneke? Va tsaka lava kholwaka hambiloko va nga voni nchumu.”
30  Hakunene, Yesu u endle ni masingita man’wana yo tala emahlweni ka vadyondzisiwa, leswi nga tsariwangiki eka buku-nsongwa leyi.
31  Kambe leswi swi tsaleriwe leswaku mi kholwa leswaku Yesu i Kreste N’wana wa Xikwembu, ni leswaku, hikwalaho ka ku kholwa, mi kuma vutomi hi vito rakwe.
1  Eku sunguleni Rito a a ri kona, naswona Rito a a ri ni Xikwembu, Rito a a ri xikwembu.
2  Yena eku sunguleni a a ri ni Xikwembu.
3  Swilo hinkwaswo swi ve kona ha yena, naswona handle ka yena ku hava xilo ni xin’we lexi veke kona. Leswi veke kona
4  hikwalaho ka yena i vutomi, naswona vutomi a byi ri ku vonakala ka vanhu.
5  Ku vonakala ku voninga emunyameni, kambe munyama a wu ku hlulanga.
6  Ku humelele munhu la rhumiweke ku va muyimeri wa Xikwembu: vito rakwe a a ri Yohane.
7  Munhu loyi u te hi mhaka ya vumbhoni, leswaku a nyikela vumbhoni hi ku vonakala, leswaku vanhu va mixaka hinkwayo va kholwa ha yena.
8  A a nga ri ku vonakala koloko, kambe a a fanele ku nyikela vumbhoni hi ku vonakala koloko.
9  Ku vonakala ka ntiyiso loku nyikaka ku vonakala eka mixaka hinkwayo ya vanhu a ku ri kusuhi ni ku ta emisaveni.
10  A a ri emisaveni, naswona misava yi ve kona ha yena, kambe misava a yi n’wi tivanga.
11  U te ekaya ka vona, kambe vanhu va ka vona a va n’wi amukelanga.
12  Hambiswiritano, hinkwavo lava n’wi amukeleke, u va nyike mfanelo yo va vana va Xikwembu, hikuva a va kombisa ripfumelo evitweni ra yena;
13  naswona a va velekiwanga hi ngati kumbe hi ku rhandza ka nyama kumbe hi ku rhandza ka munhu kambe va velekiwe hi Xikwembu.
14  Kutani Rito u ve nyama ivi a tshama exikarhi ka hina, naswona hi vone ku vangama ka yena, ku vangama loku fanaka ni ka n’wana la tswariweke a ri swakwe hi tatana; naswona a a tale musa lowu nga faneriwiki ni ntiyiso.
15  (Yohane u nyikele vumbhoni malunghana na yena, ina, entiyisweni u huwelerile—loyi hi yena a swi vuleke—a ku: “Loyi a taka endzhaku ka mina wa ndzi tlula, hikuva u ve kona ndzi nga si va kona.”)
16  Hikuva eku taleni ka yena hi amukele musa lowu nga faneriwiki ehenhla ka musa lowu nga faneriwiki.
17  Hikuva ku tirhisiwe Muxe ku nyikela Nawu, ku tirhisiwe Yesu Kreste ku tisa musa lowu nga faneriwiki ni ntiyiso.
18  A ku na munhu la tshameke a vona Xikwembu; xikwembu lexi tswariweke xi ri xoxe lexi nga exifuveni eka Tata wa xona hi xona lexi xi n’wi hlamuseleke.
19  Kutani lebyi i vumbhoni bya Yohane loko Vayuda va rhuma vaprista ni Valevhi ku suka eYerusalema va ya n’wi vutisa va ku: “Hi wena mani?”
20  Kutani a nga landzulanga, kambe u vule a ku: “A hi mina Kreste.”
21  Hiloko va n’wi vutisa: “Kutani, u mani? Xana u Eliya?” Kutani a ku: “A ndzi yena.” “Xana u Muprofeta?” Hiloko a hlamula a ku: “E-e!”
22  Hikokwalaho va ku eka yena: “Hi wena mani? leswaku hi ta nyika nhlamulo eka lava va hi rhumeke. Xana u tihlamuserisa ku yini?”
23  A ku: “Ndzi rito ra un’wana la huwelelaka emananga, ‘Lulamisani ndlela ya Yehovha,’ hilaha Esaya lowa muprofeta a vuleke hakona.”
24  Kutani lava rhumiweke a va huma eka Vafarisi.
25  Hiloko va n’wi vutisa va ku: “Kutani, ha yini u khuvula loko u nga ri Kreste kumbe Eliya kumbe Muprofeta?”
26  Yohane a va hlamula, a ku: “Ndzi khuvula hi mati. Exikarhi ka n’wina ku yime munhu loyi mi nga n’wi tiviki,
27  loyi a taka endzhaku ka mina, kambe loyi tingoti ta maphaxani yakwe ndzi nga faneriki ku ti ntshunxa.”
28  Swilo leswi swi endleke eBetaniya entsungeni wa Yordani, laha Yohane a a khuvula kona.
29  Hi siku leri tlhandlamaka a vona Yesu a ta eka yena, ivi a ku: “Vonani, Xinyimpfana xa Xikwembu lexi susaka xidyoho xa misava!
30  Hi yena loyi ndzi vuleke leswi ha yena, Endzhaku ka mina ku ta wanuna loyi a ndzi tlulaka, hikuva u ve kona ndzi nga si va kona.
31  Hambi mina a ndzi n’wi tivanga, kambe lexi endleke leswaku ndzi khuvula hi mati hileswaku a ta kombisiwa eIsrayele.”
32  Yohane a tlhela a nyikela vumbhoni, a ku: “Ndzi vone moya wu xika ku fana ni tuva wu huma etilweni, wu tshama eka yena.
33  Hambi mina a ndzi n’wi tivanga, kambe yena Loyi a ndzi rhumeke ku khuvula hi mati u ndzi byerile a ku, ‘Hambi ku ri mani loyi u vonaka moya wu xika wu tshama ehenhla ka yena, hi yena loyi a khuvulaka hi moya lowo kwetsima.’
34  Kutani ndzi wu vonile, naswona ndzi nyikele vumbhoni bya leswaku loyi i N’wana wa Xikwembu.”
35  Nakambe hi siku leri tlhandlamaka Yohane a a yime ni vadyondzisiwa vakwe vambirhi,
36  kuteloko a vona Yesu a ri karhi a famba a ku: “Vonani, Xinyimpfana xa Xikwembu!”
37  Hiloko vadyondzisiwa vambirhi va n’wi twa a vulavula, kutani va landzela Yesu.
38  Kutani Yesu a hundzuluka, loko a va vona va n’wi landzela, a ku eka vona: “Mi lava yini?” Va ku eka yena: “Rabi, (leri loko ri hundzuluxeriwa ri nge, Mudyondzisi,) xana u tshama kwihi?”
39  A ku eka vona: “Tanani, mi ta ku vona.” Hikwalaho va famba va ya vona laha a a tshama kona, ivi va tshama na yena siku rero; a ku ri kwalomu ka awara ya vukhume.
40  Andriya makwavo wa Simoni Petro a a ri un’wana wa lavambirhi lava tweke leswi Yohane a swi vuleke ivi va landzela Yesu.
41  Xo sungula yena u kume makwavo, Simoni, ivi a ku eka yena: “Hi kume Mesiya” (leri loko ri hundzuluxeriwa ri vulaka, Kreste).
42  A n’wi yisa eka Yesu. Loko Yesu a n’wi languta, a ku: “Hi wena Simoni n’wana wa Yohane; u ta vuriwa Khefasi” (leri loko ri hundzuluxeriwa ri nge Petro).
43  Hi siku leri tlhandlamaka a a navela ku ya eGaleliya. Kutani Yesu a kuma Filipi ivi a ku eka yena: “Vana mulandzeri wa mina.”
44  Filipi a a huma eBetsayida, emutini wa Andriya na Petro.
45  Filipi a kuma Nataniyele, a ku eka yena: “Hi n’wi kumile loyi Muxe a tsaleke ha yena eNawini, ni Vaprofeta va tsaleke ha yena, ku nga Yesu, n’wana wa Yosefa, loyi a humaka eNazareta.”
46  Kambe Nataniyele a ku eka yena: “Xana ku nga huma nchumu lowunene eNazareta?” Filipi a ku eka yena: “Tana u ta vona.”
47  Yesu a vona Nataniyele a ta eka yena kutani a vula leswi malunghana na yena: “Vonani, i Muisrayele hakunene, loyi a nga riki na vuxisi.”
48  Nataniyele a ku eka yena: “Xana u ndzi tivisa ku yini?” Yesu a n’wi hlamula a ku: “Ndzi ku vonile Filipi a nga si ku vitana, loko u ri ehansi ka nkuwa.”
49  Nataniyele a n’wi hlamula a ku: “Rabi, wena u N’wana wa Xikwembu, u Hosi ya Israyele.”
50  Yesu a n’wi hlamula a ku: “Xana u kholwa hileswi ndzi ku byeleke leswaku ndzi ku vone ehansi ka nkuwa? U ta vona swilo leswikulu ku tlula leswi.”
51  A tlhela a ku eka yena: “Hakunene ndzi tiyisile ndzi ri eka n’wina, Mi ta vona tilo ri pfuleka ni tintsumi ta Xikwembu ti tlhandluka ni ku xikela eka N’wana wa munhu.”
2  Kutani hi siku ra vunharhu ku va ni nkhuvo wa vukati eKana wa Galeliya, naswona mana wa Yesu a a ri kwalaho.
2  Yesu ni vadyondzisiwa vakwe a va rhambiwile na vona enkhubyeni wa vukati.
3  Kuteloko vhinyo yi hela mana, wa Yesu a ku eka yena: “A va na vhinyo.”
4  Kambe Yesu a ku eka yena: “Xana ndzi na yini na wena, wansati? Nkarhi wa mina a wu si fika.”
5  Mana wakwe a byela lava a va tirha a ku: “Xin’wana ni xin’wana lexi a mi byelaka xona, xi endleni.”
6  Hilaha a swi ri hakona, a ku ri ni tsevu wa makhuwana ya mati lawa a ma tshame kwalaho hilaha nawu wa vutengisi wa Vayuda wu lavaka hakona, rin’wana ni rin’wana ri kota ku tamela swipimo swa mati swimbirhi kumbe swinharhu.
7  Yesu a ku eka vona: “Tatani makhuwana hi mati.” Kutani va ma tata ma fika enon’wini.
8  Hiloko a ku eka vona: “Sweswi kanani man’wana mi ma yisa eka mufambisi wa nkhuvo.” Kutani va ma yisa.
9  Hiloko mufambisi wa nkhuvo a nantswa mati lama hundzuriweke vhinyo kambe a a nga ku tivi lomu yi humaka kona, hambileswi lava a va tirha, lava keleleke mati a va swi tiva, mufambisi wa nkhuvo a vitana muteki
10  ivi a ku eka yena: “Munhu un’wana ni un’wana u sungula a humesa vhinyo leyinene, kutani loko vanhu va pyopyiwile, a humesa leyi nga nyawuriki. Wena wa ha veke vhinyo leyinene ku fikela sweswi.”
11  Yesu u endle leswi eKana wa Galeliya eku sunguleni ka masingita yakwe, naswona u kombise ku vangama kakwe; kutani vadyondzisiwa va va ni ripfumelo eka yena.
12  Endzhaku ka leswi yena ni mana wakwe ni vamakwavo ni vadyondzisiwa vakwe va ya eKapernawume, kambe a va tshamanga masiku yo tala.
13  Paseka ya Vayuda a yi ri kusuhi, hiloko Yesu a tlhandlukela eYerusalema.
14  Kutani etempeleni a kuma lava xavisaka tihomu ni tinyimpfu ni matuva ni vacincisi va mali va ri eswitshan’weni swa vona.
15  Kutani, endzhaku ko endla nkharisa wa mapindza, a hlongola hinkwavo lava a va ri ni tinyimpfu ni tihomu etempeleni, a chulula timali ta nsimbi ta vacincisi va mali, a wisetela matafula ya vona.
16  Hiloko a ku eka lava xavisaka matuva: “Susani swilo leswi laha! Tshikani ku endla yindlu ya Tatana yi va yindlu ya bindzu!”
17  Vadyondzisiwa vakwe va tsundzuka leswaku ku tsariwe va ku: “Ndzi ta dyiwa hi ku hisekela yindlu ya wena.”
18  Hikokwalaho, Vayuda va n’wi hlamula va ku: “Xana u ta hi komba singita rihi, leswi u endlaka swilo leswi?”
19  Yesu a va hlamula a ku: “Mbundzumuxani tempele leyi, kutani ndzi ta yi pfuxa hi masiku manharhu.”
20  Hikokwalaho Vayuda va ku: “Tempele leyi yi akiwe malembe ya 46, kutani, xana wena u nga yi pfuxa hi masiku manharhu?”
21  Kambe a a vulavula hi tempele ya miri wakwe.
22  Kambe, loko a pfuxiwa eka lava feke, vadyondzisiwa va tsundzuka leswaku a a hamba a swi vula; kutani va kholwa Tsalwa ni marito lawa Yesu a ma vuleke.
23  Hambiswiritano, loko a ri eYerusalema epasekeni, enkhubyeni wa yona, vanhu vo tala va pfumele evitweni rakwe, hi ku vona masingita yakwe lawa a a ma endla.
24  Kambe Yesu a a nga tinyiketi eka vona hikwalaho ka leswi a a va tiva hinkwavo
25  ni hikwalaho ka leswi a a nga swi lavi leswaku ku va ni loyi a nyikelaka vumbhoni hi munhu, hikuva yena hi byakwe a a swi tiva leswi nga emunhwini.
3  Kutani a ku ri ni wanuna un’wana eka Vafarisi, vito rakwe a a ri Nikodema, mufumi wa Vayuda.
2  A ta eka yena nivusiku a ku eka yena: “Rabi, ha swi tiva leswaku leswi wena u nga mudyondzisi u huma eka Xikwembu; hikuva a nga kona loyi a nga endlaka masingita lawa u ma endlaka loko Xikwembu xi nga ri na yena.”
3  Yesu a n’wi hlamula a ku: “Hakunene ndzi tiyisile ndzi ri eka wena, Loko munhu a nga velekiwanga ra vumbirhi, a nge wu voni mfumo wa Xikwembu.”
4  Nikodema a ku eka yena: “Xana munhu a nga velekiwa njhani loko a kurile? A nge tlheli a nghena embelekweni wa mana wakwe kutani a velekiwa, a swi tano ke?”
5  Yesu a hlamula a ku: “Hakunene ndzi tiyisile ndzi ri eka wena, Loko munhu a nga velekiwanga hi mati ni moya, a nge ngheni emfun’weni wa Xikwembu.
6  Lexi velekiweke hi nyama i nyama, naswona lexi velekiweke hi moya i moya.
7  U nga hlamali leswi ndzi ku byeleke leswaku, n’wina mi fanele ku velekiwa ra vumbirhi.
8  Mheho yi hungela laha yi lavaka kona, kutani u twa mpfumawulo wa yona, kambe a wu ku tivi lomu yi humaka kona ni lomu yi yaka kona. Swi tano ni hi un’wana ni un’wana loyi a velekiweke hi moya.”
9  Nikodema a n’wi hlamula a ku: “Xana swilo leswi swi nga endlekisa ku yini?”
10  Yesu a n’wi hlamula a ku: “U mudyondzisi wa Israyele kambe swilo leswi a wu swi tivi?
11  Hakunene ndzi tiyisile ndzi ri eka wena, Leswi hi swi tivaka ha swi vula ni leswi hi swi voneke hi nyikela vumbhoni ha swona, kambe n’wina a mi byi amukeli vumbhoni lebyi hi byi nyikelaka.
12  Leswi ndzi mi byeleke swilo swa misava kambe mi nga swi kholwi, xana mi ta khorwisa ku yini loko ndzi mi byela swilo swa le tilweni?
13  Ku tlula kwalaho, a ku na munhu loyi a tlhandlukeleke etilweni handle ka loyi a xikeke hi le tilweni, ku nga N’wana wa munhu.
14  Kutani hilaha Muxe a yi tlakuseke hakona nyoka emananga, na yena N’wana wa munhu u fanele ku tlakuseriwa ehenhla,
15  leswaku un’wana ni un’wana loyi a kholwaka eka yena a kuma vutomi lebyi nga heriki.
16  “Hikuva Xikwembu xi rhandze misava swinene xi kala xi nyikela hi N’wana wa xona la tswariweke a ri swakwe, leswaku un’wana ni un’wana loyi a kombisaka ripfumelo eka yena a nga lovisiwi kambe a va ni vutomi lebyi nga heriki.
17  Hikuva Xikwembu xi rhume N’wana wa xona emisaveni, ku nga ri leswaku a ta avanyisa misava, kambe leswaku misava yi ponisiwa ha yena.
18  Loyi a kombisaka ripfumelo eka yena a nge avanyisiwi. Loyi a nga kombisiki ripfumelo ana se u avanyisiwile, hikuva a nga kombisanga ripfumelo evitweni ra N’wana wa Xikwembu la tswariweke a ri swakwe.
19  Kutani xisekelo xa vuavanyisi i xa leswaku, ku vonakala ku tile emisaveni kambe vanhu va rhandze munyama ku ri ni ku vonakala, hikuva mintirho ya vona a yi hombolokile.
20  Hikuva loyi a hanyaka hi swilo swo biha u venga ku vonakala naswona a nga ti eku vonakaleni, leswaku mintirho yakwe yi nga tshinyiwi.
21  Kambe loyi a endlaka leswi nga ntiyiso u ta eku vonakaleni, leswaku mintirho yakwe yi vonaka yi ri leyi endliweke hi ku pfumelelana ni Xikwembu.”
22  Endzhaku ka swilo leswi Yesu ni vadyondzisiwa vakwe va ya etikweni ra le Yudiya, kutani a heta nkarhinyana swin’we na vona, a khuvula.
23  Kambe Yohane nakambe a a khuvula aEnoni ekusuhi na Salime, hikuva a ku ri ni mati yo tala, naswona vanhu a va ri karhi va ta kutani va khuvuriwa;
24  hikuva Yohane a a nga si hoxiwa ekhotsweni.
25  Hikokwalaho ku pfuka ku kanetana eka vadyondzisiwa va Yohane ni Muyuda un’wana malunghana ni vutengisi.
26  Hiloko va ta eka Yohane va ku eka yena: “Rabi, wanuna loyi a a ri na wena entsungeni wa Yordani, loyi u nyikeleke vumbhoni eka yena, waswivo, wa khuvula naswona hinkwavo va ya eka yena.”
27  Yohane a hlamula a ku: “Munhu a nge amukeli xilo ni xin’we handle ka loko a nyikiwe xona xi huma etilweni.
28  N’wina mi timbhoni ta mina leswaku ndzi te, a ndzi yena Kreste, kambe ndzi rhumiwe emahlweni ka yena.
29  Loyi a nga ni mutekiwa i muteki. Hambiswiritano, nakulobye wa muteki, loko a yima a n’wi yingisa, u kuma ntsako lowukulu hikwalaho ka rito ra muteki. Hikokwalaho ntsako lowu wa mina wu hetisisiwile.
30  Yena u fanele ku kula, kambe mina ndzi fanele ku tsongahala.”
31  Loyi a taka hi le henhla u tlula lavan’wana hinkwavo. Loyi a humaka emisaveni u huma emisaveni naswona u vulavula hi swilo swa misava. Loyi a humaka etilweni u le henhla ka lavan’wana hinkwavo.
32  Leswi a swi voneke a tlhela a swi twa, u nyikela vumbhoni ha swona, kambe a ku na munhu loyi a amukelaka vumbhoni byakwe.
33  Loyi a amukeleke vumbhoni byakwe u endle xihlambanyo xa leswaku Xikwembu xi ni ntiyiso.
34  Hikuva loyi Xikwembu xi nga n’wi rhuma u vulavula marito ya Xikwembu, hikuva a xi pimi loko xi nyika moya.
35  Tatana u rhandza N’wana naswona swilo hinkwaswo u swi veke evokweni ra yena.
36  Un’wana ni un’wana loyi a kombisaka ripfumelo eka N’wana u ni vutomi lebyi nga heriki; loyi a nga yingisiki N’wana a nge byi kumi vutomi, naswona vukarhi bya Xikwembu byi tshama eka yena.
12  Hikwalaho, loko ka ha sele tsevu wa masiku leswaku ku fika paseka, Yesu a fika eBetaniya, laha a ku tshama Lazaro, loyi Yesu a n’wi pfuxeke eka lava feke.
2  Hikokwalaho va n’wi endlela kona xilalelo, naswona Marta a a va tirhela, kambe Lazaro a a ri un’wana wa lava vurhameke na yena etafuleni.
3  Hikokwalaho, Mariya a teka phawundi ya mafurha yo nun’hwela, narda ya xiviri, yo durha swinene, kutani a tota milenge ya Yesu ivi a sula milenge yakwe yi oma hi misisi yakwe. Yindlu yi tala hi risuna ra mafurha yo nun’hwela.
4  Kambe Yudasi Iskariyota, un’wana wa vadyondzisiwa vakwe, loyi a a ri kusuhi ni ku n’wi xenga, a ku:
5  “Ha yini mafurha lawa yo nun’hwela ma nga xavisiwanga hi tidenari ta 300 kutani ti nyikiwa swisiwana?”
6  Hambiswiritano, leswi a nga swi vulanga hi ku va a khathala hi swisiwana, kambe hikuva a a ri khamba naswona a a tamela bokisi ra mali, a a tshamela ku pambula timali leti a ti nghenisiwa kona.
7  Hikokwalaho Yesu a ku: “Tshikani wansati loyi, leswaku a ta hlayisa mukhuva lowu hikwalaho ka siku ra ku lahliwa ka mina.
8  Hikuva swisiwana mi na swona nkarhi hinkwawo, kambe mina a mi nge vi na mina nkarhi hinkwawo.”
9  Hikokwalaho ntshungu lowukulu wa Vayuda wu twa leswaku a a ri kwalaho, hiloko wu ta, a wu nga teli Yesu ntsena, kambe a wu tela ni ku ta vona Lazaro, loyi a n’wi pfuxeke eka lava feke.
10  Hiloko vaprista lavakulu va boha makungu ya ku dlaya na Lazaro,
11  hikuva hikwalaho ka yena Vayuda vo tala a va ya kona, va pfumela eka Yesu.
12  Hi siku leri tlhandlamaka ntshungu lowukulu lowu a wu te enkhubyeni, loko wu twa leswaku Yesu u ta eYerusalema,
13  wu teka marhavi ya mirhi ya ncindzu wu huma ku n’wi hlanganisa. Wu sungula ku huwelela wu ku: “Ha ku khongela, n’wi ponise! U katekile loyi a taka hi vito ra Yehovha, la nga hosi ya Israyele!”
14  Kambe loko Yesu a kuma ximbhongolwana, a xi gada, hilaha ku tsariweke hakona:
15  “U nga chavi, nhwanyana wa Siyoni. Waswivo, hosi ya wena ya ta, yi gade ximbhongolwana.”
16  Swilo leswi vadyondzisiwa vakwe a va swi lemukanga eku sunguleni, kambe loko Yesu a vangamisiwa, va tsundzuke leswaku swilo leswi swi tsariwile malunghana na yena ni leswaku swilo leswi va swi endlile eka yena.
17  Hikwalaho ntshungu lowu a wu ri na yena loko a vitana Lazaro leswaku a huma eka sirha-bako ra xitsundzuxo ivi a n’wi pfuxa eka lava feke wu hambeta wu nyikela vumbhoni.
18  Hikwalaho, ntshungu na wona wu n’wi hlanganisa, hikuva a wu twe leswaku u endle singita leri.
19  Hikokwalaho Vafarisi va byelana va ku: “Ma swi vona leswaku a ma ha pfuni nchumu. Maswivo! Misava ya n’wi landzela.”
20  Kutani a ku ri ni Magriki ma nga ri mangani exikarhi ka lava teke ku ta gandzela enkhubyeni.
21  Hikokwalaho, ma tshinelela Filipi loyi a a huma eBetsayida wa Galeliya, ivi ma n’wi kombela, ma ku: “Nkulukumba, hi lava ku vona Yesu.”
22  Filipi a ta a byela Andriya. Andriya na Filipi va ta, va byela Yesu.
23  Kambe Yesu a va hlamula a ku: “Nkarhi wu fikile wa leswaku N’wana wa munhu a vangamisiwa.
24  Hakunene ndzi tiyisile ndzi ri eka n’wina, Loko ndzoho ya koroni yi nga weli emisaveni yi fa, yi tshama yi ri ndzoho yin’we ntsena; kambe loko yi fa, hi kona yi tswalaka mihandzu yo tala.
25  Loyi a rhandzaka moya-xiviri wakwe wa wu lovisa, kambe loyi a vengaka moya-xiviri wakwe emisaveni leyi u ta wu hlayisela vutomi lebyi nga heriki.
26  Loko munhu a ta ndzi tirhela, a a ndzi landzele, naswona laha ndzi nga kona hi laha mutirheli wa mina a nga ta va kona na yena. Loko munhu a ta ndzi tirhela, Tatana u ta n’wi xixima.
27  Kutani moya-xiviri wa mina wu karhatekile, ndzi ta ku yini? Tatana, ndzi ponise enkarhini lowu. Nilokoswiritano, hi yona mhaka leyi ndzi teke enkarhini lowu.
28  Tatana, vangamisa vito ra wena.” Hikokwalaho rito ri ta ri huma etilweni: “Ndzi ri vangamisile naswona ndzi ta tlhela ndzi ri vangamisa.”
29  Hikwalaho ntshungu lowu a wu yime kwalaho naswona wu swi tweke, wu sungula ku vula leswaku ku ve ni ku dzindza. Van’wana va ku: “Ntsumi yi vulavule na yena.”
30  Yesu a hlamula a ku: “Rito leri ri humelerile hikwalaho ka n’wina, ku nga ri hikwalaho ka mina.
31  Sweswi ku ni ku avanyisiwa ka misava leyi; kutani mufumi wa misava leyi u ta cukumeteriwa ehandle.
32  Kambe mina, loko ndzi tlakuseriwa ehenhla ka misava, ndzi ta koka vanhu va mixaka hinkwayo va ta eka mina.”
33  Kunene leswi a a swi vulela ku kombisa muxaka wa rifu leri a a ri kusuhi ni ku langutana na rona.
34  Hikokwalaho ntshungu wu n’wi hlamula wu ku: “Hi twe Nawu wu vula leswaku Kreste u tshama hi masiku; kutani u vurisa ku yini leswaku N’wana wa munhu u fanele ku tlakuseriwa ehenhla? Xana i mani N’wana loyi wa munhu?”
35  Hikokwalaho Yesu a ku eka vona: “Ku vonakala ku ta va exikarhi ka n’wina nkarhinyana. Fambani ma ha ri ni ku vonakala, leswaku munyama wu nga mi hluli; loyi a fambaka emunyameni a nga ku tivi laha a yaka kona.
36  Loko ma ha ri ni ku vonakala, kombisani ripfumelo eku vonakaleni, ku endlela leswaku mi va vana va ku vonakala.” Yesu a vula swilo leswi kutani a famba a va tumbelela.
37  Kambe hambileswi a endleke masingita yo tala swonghasi emahlweni ka vona, a va nga pfumeli eka yena,
38  leswi hetisiseke rito ra Esaya lowa muprofeta loko a ku: “Yehovha, i mani loyi a veke ni ripfumelo eka swilo leswi hi swi tweke? Naswona loko ku ri voko ra Yehovha, xana ri hlavuteriwe mani?”
39  Lexi endleke va nga swi koti ku kholwa hileswi Esaya a tlheleke a ku:
40  “U dlaye mahlo ya vona naswona u nonon’hwise timbilu ta vona, leswaku va nga swi koti ku vona hi mahlo ya vona ni ku kuma mongo wa kona hi timbilu ta vona ivi va hundzuluka kutani ndzi va horisa.”
41  Esaya u vule swilo leswi hikuva u vone ku vangama ka yena, kutani a vulavula hi yena.
42  Hambiswiritano, hambi ku ri vo tala va vafumi va pfumerile eka yena, kambe hikwalaho ka Vafarisi a va nga n’wi vuli erivaleni, leswaku va nga hlongoriwi esinagogeni;
43  hikuva va rhandza ku vangama ka vanhu ku tlula ku vangama ka Xikwembu.
44  Hambiswiritano, Yesu a huwelela a ku: “Loyi a pfumelaka eka mina u pfumela ni le ka loyi a ndzi rhumeke, ku nga ri eka mina ntsena;
45  naswona loyi a ndzi vonaka wa n’wi vona ni loyi a ndzi rhumeke.
46  Mina ndzi tile ndzi ri ku vonakala emisaveni, leswaku loyi a vekaka ripfumelo eka mina a nga tshami emunyameni.
47  Kambe loko munhu a twa marito ya mina kutani a nga ma hlayisi, a ndzi n’wi avanyisi; hikuva a ndzi telanga ku avanyisa misava, kambe ku ponisa misava.
48  Loyi a ndzi honisaka a tlhela a nga ma amukeli marito ya mina u kona loyi a nga ta n’wi avanyisa. Rito leri ndzi ri vuleke hi rona leri nga ta n’wi avanyisa hi siku ro hetelela;
49  hikuva a ndzi vulavulanga hi ku tisungulela ka mina, kambe Tatana loyi a ndzi rhumeke u ndzi nyike xileriso xa leswi ndzi nga ta swi hlamusela ni ku swi vulavula.
50  Nakambe, ndza swi tiva leswaku xileriso xakwe xi vula vutomi lebyi nga heriki. Hikokwalaho swilo leswi ndzi swi vulavulaka, ndzi swi vulavula hilaha Tatana a ndzi byeleke swona hakona.”
