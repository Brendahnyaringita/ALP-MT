10  Kutani Yehovha a byela Muxe a ku: “Yana eka Faro, hikuva mina—ndzi nonon’hwise mbilu yakwe ni timbilu ta malandza yakwe, leswaku ndzi ta veka swikombiso leswi swa mina emahlweni ka yena,
2  ni leswaku u ta vula etindleveni ta vana va wena ni vana va vana va wena ndlela leyi ndzi twiseke Egipta ku vava ha yona ni swikombiso swa mina leswi ndzi swi endleke exikarhi ka vona; kunene mi ta tiva leswaku hi mina Yehovha.”
3  Hikwalaho Muxe na Aroni va nghena eka Faro va n’wi byela va ku: “Yehovha Xikwembu xa Vaheveru u te, ‘Xana u ta ala ku titsongahata eka mina ku fikela rini? Tshika vanhu va mina va famba leswaku va ta ndzi tirhela.
4  Hikuva loko u ya emahlweni u ala ku tshika vanhu va mina va famba, mundzuku ndzi ku tisela tinjiya endzeni ka mindzilakana ya wena.
5  Entiyisweni ti ta funengeta vuandlalo lebyi vonakaka bya misava, misava a yi nge vonaki; ti ta dya hinkwaswo leswi nga sala leswi xihangu xi mi siyeleke swona, kunene ti ta dya murhi wun’wana ni wun’wana wa n’wina lowu hlukaka enhoveni.
6  Kutani tindlu ta n’wina ni tindlu ta malandza ya n’wina hinkwawo ni tindlu ta Egipta hinkwaro, ti ta tala hi ndlela leyi hambi va ri vatata wa n’wina ni vatata va vatata va n’wina va nga si tshamaka va yi vona hi mpfhuka va va kona ehenhla ka misava ku fikela esikwini leri.’” Hiloko a hundzuluka a suka eka Faro.
7  Endzhaku ka sweswo malandza ya Faro ma ku eka yena: “Munhu loyi u ta va ntlhamu eka hina ku fikela rini? Tshika vanhu lava va famba leswaku va ta tirhela Yehovha Xikwembu xa vona. Xana nisweswi a wu si swi vona leswaku Egipta ri lovile?”
8  Hikwalaho Muxe na Aroni va tlheriseriwa eka Faro, kutani a ku eka vona: “Fambani mi ya tirhela Yehovha Xikwembu xa n’wina. Kahle-kahle, i vamani lava fambaka?”
9  Kutani Muxe a ku: “Hi ta famba ni vantshwa va hina ni vanhu lava kuleke va hina. Hi ta famba ni vana va hina va majaha ni va vanhwanyana, ni tinyimpfu ta hina ni tihomu ta hina, hikuva hi ni nkhuvo lowu hi nga ta wu endlela Yehovha.”
10  Hiloko a ku eka vona: “A swi tikombe leswaku Yehovha u na n’wina loko ndzo mi tshika mi famba ni vana va n’wina! Maswivo, hilaha ku hambaneke, n’wina mi ni xikongomelo xo biha.
11  A swi tano! Ndzi kombela mi famba n’wina vanhu lava tiyeke emirini, mi ya tirhela Yehovha hikuva hi swona leswi mi lavaka ku swi kuma.” Hiloko va hlongoriwa emahlweni ka Faro.
12  Kutani Yehovha a byela Muxe a ku: “Tshambulutela voko ehenhla ka tiko ra Egipta leswaku ku va ni tinjiya, leswaku ti humelela ehenhla ka tiko ra Egipta ti dya swimila hinkwaswo swa tiko, hinkwaswo leswi nga siyiwa hi xihangu.”
13  Xikan’we-kan’we Muxe a tshambulutela nhonga yakwe ehenhla ka tiko ra Egipta, naswona Yehovha a hungisa mheho ya le vuxeni etikweni siku rero hinkwaro ni vusiku byebyo hinkwabyo. Mixo wu fika kutani mheho ya le vuxeni yi rhwala tinjiya.
14  Tinjiya ti sungula ku humelela ehenhla ka tiko hinkwaro ra Egipta naswona ti phatsama endhawini hinkwayo ya Egipta. A ti nyenyetsa ngopfu. A ku nga si tshama ku va ni tinjiya leti nga humelela hi ndlela leyi, naswona a ku nge pfuki ku ve ni tin’wana leti nga ta humelela hi ndlela leyi endzhaku ka tona.
15  Hiloko ti funengeta vuandlalo lebyi vonakaka bya tiko hinkwaro, tiko ri phumela; kutani ti hambeta ti dya swimila hinkwaswo swa tiko ni mihandzu hinkwayo ya mirhi leyi siyiweke hi xihangu; a ku salanga nchumu wa rihlaza emirhini kumbe eka swimila swa nhova etikweni hinkwaro ra Egipta.
16  Hikwalaho Faro a hatlisa a vitana Muxe na Aroni a va byela a ku: “Ndzi dyohile eka Yehovha Xikwembu xa n’wina ni le ka n’wina.
17  Sweswi, ndzi kombela mi rivalela xidyoho xa mina kan’we loku ntsena, mi kombela Yehovha Xikwembu xa n’wina leswaku a susa ntsena ntungu lowu dlayaka ehenhla ka mina.”
18  Hikwalaho yena a huma eka Faro a ya kombela eka Yehovha.
19  Kutani Yehovha a hungisa mheho ya matimba swinene ya vupela-dyambu, hiloko yi susa tinjiya yi ti yisa eLwandle ro Tshwuka. A ku na njiya ni yin’we leyi siyiweke endhawini hinkwayo ya Egipta.
20  Hambiswiritano, Yehovha a sihalarisa mbilu ya Faro, a nga tshikanga vana va Israyele va famba.
21  Hiloko Yehovha a ku eka Muxe: “Tshambulutela voko ematilweni leswaku ku va ni munyama ehenhla ka tiko ra Egipta naswona munyama wu ta twiwa.”
22  Hi ku hatlisa Muxe a tshambulutela voko ematilweni, kutani munyama wo dzwihala wu sungula ku va kona etikweni hinkwaro ra Egipta ku ringana masiku manharhu.
23  A va swi kotanga ku vonana naswona a nga kona la nga suka a yima endhawini yakwe ku ringana masiku manharhu; kambe vana va Israyele hinkwavo a va ri ni ku vonakala laha va tshamaka kona.
24  Endzhaku ka sweswo, Faro a vitana Muxe a ku: “Fambani mi ya tirhela Yehovha. Ntsena ku ta sala tinyimpfu ta n’wina ni tihomu ta n’wina. Vana va n’wina na vona va nga famba na n’wina.”
25  Kambe Muxe a ku: “Wena u ta tlhela u hi nyika emavokweni switlhavelo ni magandzelo yo hisiwa, hikuva hi fanele ku swi endlela Yehovha Xikwembu xa hina.
26  Swifuwo swa hina naswona swi ta famba na hina. A ku na sondzo leri nga ta sala, hikuva hi ta teka swin’wana swa swona hi gandzela Yehovha Xikwembu xa hina naswona a hi tivi leswi hi nga ta swi humesa swi va gandzelo ra Yehovha kukondza hi fika kona.”
27  Hiloko Yehovha a sihalarisa mbilu ya Faro, a nga pfumelanga ku va tshika va famba.
28  Hikwalaho Faro a ku eka yena: “Suka emahlweni ka mina! Tivonele! U nga ringeti ku tlhela u vona xikandza xa mina, hikuva siku u nga ta vona xikandza xa mina, u ta fa.”
29  Hiloko Muxe a ku: “Hi yona ndlela leyi u vulavuleke ha yona. A ndzi nge he tlheli ndzi ringeta ku vona xikandza xa wena.”
4  Hambiswiritano, Muxe a hlamula a ku: “Kambe, a hi nge, a va ndzi kholwi va tlhela va nga ri yingisi rito ra mina, hikuva va ta ku, ‘Yehovha a nga humelelanga eka wena.’”
2  Hiloko Yehovha a ku eka yena: “I yini lexi nga evokweni ra wena?” yena a ku: “I nhonga.”
3  A tlhela a ku: “Yi lahlele ehansi.” A yi lahlela ehansi, kutani yi hundzuka nyoka; Muxe a yi baleka.
4  Yehovha a byela Muxe a ku: “Tshambuluta voko u yi khoma hi ncila.” A tshambuluta voko a yi khoma, kutani yi hundzuka nhonga exandleni xakwe.
5  Hi ku vula ka yena, “Va ta kholwa leswaku Yehovha Xikwembu xa vatata wa vona, Xikwembu xa Abrahama, Xikwembu xa Isaka ni Xikwembu xa Yakobe, u humelele eka wena.”
6  Kutani Yehovha a tlhela a ku eka yena: “Ndzi kombela u nghenisa voko empetsweni wa le henhla wa nguvu ya wena.” A nghenisa voko empetsweni wa le henhla wa nguvu ya yena. Loko a ri humesa, waswivo, voko rakwe a ri biwe hi nhlokonho ri fana ni gamboko!
7  Endzhaku ka sweswo a ku: “Tlherisela voko empetsweni wa le henhla wa nguvu ya wena.” A tlherisela voko empetsweni wa le henhla wa nguvu ya yena. Loko a ri humesa empetsweni wa le henhla wa nguvu ya yena, waswivo, a ri horisiwile ku fana ni nyama leyin’wana hinkwayo!
8  Hi ku vula ka yena, “Loko va nga ku kholwi va tlhela va nga ri yingisi rito ra xikombiso xo sungula, kunene va ta kholwa rito ra xikombiso xa le ndzhaku.
9  Nakambe, loko va nga kholwi hambi ku ri swikombiso leswimbirhi va tlhela va nga ri yingisi rito ra wena, u ta ka mati eNambyeni wa Nayili u ma chululela emisaveni leyi omeke; kunene mati lawa u nga ta ma ka eNambyeni wa Nayili ma ta hundzuka, ina, ma ta va ngati emisaveni leyi omeke.”
10  Kutani Muxe a byela Yehovha a ku: “Ndzi khomele Yehovha, kambe mina a ndzi swi koti ku vulavula kahle, hambi ku ri tolo kumbe emahlweni ka sweswo kumbe ku sukela loko u vulavula ni nandza wa wena, hikuva ndzi vulavula hi ku nonoka ni ririmi ra mina ra nonoka.”
11  Hiloko Yehovha a ku eka yena: “I mani la nyikeke munhu nomu kumbe la endlaka la nga vulavuriki kumbe la nga twiki kumbe la vonaka kahle kumbe la feke mahlo? Xana a hi mina, Yehovha?
12  Kutani famba sweswi, mina ndzi ta va ni nomu wa wena, ndzi ta ku dyondzisa leswi u faneleke ku swi vula.”
13  Kambe a ku: “Ndzi khomele Yehovha, ndzi kombela u rhuma hi voko ra loyi u nga ta n’wi rhuma.”
14  Kutani Yehovha a hlundzukela Muxe ngopfu, a ku: “Xana Aroni wa Mulevhi a hi makwenu? Ndza swi tiva leswaku a nga vulavula hakunene. Kasi, handle ka sweswo wa ta a ta ku hlanganisa. Loko a ku vona, kunene u ta tsaka embilwini yakwe.
15  U fanele u vulavula na yena, u veka marito enon’wini wakwe; mina ndzi ta va ni nomu wa wena ni nomu wakwe, kutani ndzi ta mi dyondzisa leswi mi nga ta swi endla.
16  U fanele a ku vulavulela evanhwini; kutani u ta va nomu wa wena, wena u ta fana ni Xikwembu eka yena.
17  Nhonga leyi u ta yi khoma hi voko leswaku u endla swikombiso hi yona.”
18  Hikwalaho Muxe a famba a tlhelela eka Yetro mukon’wana wakwe a n’wi byela a ku: “Ndzi kombela ku famba ndzi tlhelela eka vamakwerhu lava nga aEgipta leswaku ndzi ta vona loko va ha hanya.” Kutani Yetro a ku eka Muxe: “Famba hi ku rhula.”
19  Endzhaku ka sweswo Yehovha a byela Muxe eMidiyani a ku: “Famba, tlhelela aEgipta, hikuva hinkwavo vanhu lava a va hlota moya-xiviri wa wena va file.”
20  Hiloko Muxe a teka nsati wakwe ni vana vakwe a va khandziyisa embhongolweni kutani a tlhelela etikweni ra Egipta. Tlhandlakambirhi, Muxe a khoma nhonga ya Xikwembu xa ntiyiso hi voko.
21  Yehovha a ya emahlweni a byela Muxe a ku: “Loko u tlhelele aEgipta, tiyiseka leswaku masingita hinkwawo lawa ndzi ma vekeke evokweni ra wena, ma ya endla emahlweni ka Faro. Loko ku ri mina, ndzi ta sihalarisa mbilu yakwe; a nge va tshiki vanhu va famba.
22  U ta byela Faro u ku, ‘Yehovha u te: “Israyele i n’wana wa mina, i mativula ya mina.
23  Kutani ndzi ri eka wena: Tshika n’wana wa mina a famba leswaku a ta ndzi tirhela. Kambe loko wo ala ku n’wi tshika a famba, ndzi ta dlaya n’wana wa wena wa mativula.”’”
24  Kutani egondzweni laha a a etlele kona, Yehovha a hlangana na yena a lava ndlela ya ku n’wi dlaya.
25  Eku heteleleni Zipora a teka ribye ro tiya a tsema nsuvu wa n’wana wakwe, a wu khumbanisa ni nenge wa yena a ku: “Hikuva u loyi a tekaneke ni ngati eka mina.”
26  Hikwalaho a n’wi tshika. Hi nkarhi wolowo a ku: “Loyi a tekaneke ni ngati,” hikwalaho ka ku yimbisiwa.
27  Kutani Yehovha a byela Aroni a ku: “Famba u ya hlangana na Muxe emananga.” Hiloko a famba a ya hlangana na yena entshaveni ya Xikwembu xa ntiyiso kutani a n’wi ntswontswa.
28  Hiloko Muxe a byela Aroni marito hinkwawo ya Yehovha la n’wi rhumeke, ni swikombiso hinkwaswo leswi a n’wi leriseke leswaku a swi endla.
29  Endzhaku ka sweswo Muxe na Aroni va famba va ya hlengeleta vakulukumba hinkwavo va vana va Israyele.
30  Kutani Aroni a vulavula marito hinkwawo lawa Yehovha a ma byeleke Muxe, a endla ni swikombiso ematihlweni ya vanhu.
31  Hiloko vanhu va kholwa. Loko va twa leswaku Yehovha u yise nyingiso wakwe eka vana va Israyele nileswaku u vone ku xaniseka ka vona, va nkhinsama va tiwisela ehansi.
26  “Tabernakela u ta yi endla hi malapi ya ntsonga ya khume, ya ntsembyana wa risima ni harani ya wasi leyi lukiweke, ni voya lebyi pendiweke byi va bya xivunguvungu ni nguvu ya ribungwana. U ta ma endla ma va ni makerubu, ma va ntirho wa mukhavisi.
2  Ku leha ka lapi rin’wana ni rin’wana ra ntsonga i swisungunu swa 28 kasi ku anama ka lapi rin’wana ni rin’wana ra ntsonga i swisungunu swa mune. Malapi hinkwawo ya ntsonga ma ni mpimo wun’we.
3  Malapi ya ntsonga ya ntlhanu ma ta tlhandlamana, rin’wana ri hlanganisiwe ni rin’wana, ni malapi ya ntsonga ya ntlhanu ma ta tlhandlamana rin’wana ri hlanganisiwe ni rin’wana.
4  U fanele u endla swihulelo hi harani ya wasi ematlhelo ya lapi rin’we ra ntsonga emakumu ka ntlhandlamano; u ta endla hilaha ku fanaka ematlhelo ya lapi ra le handle ra ntsonga emahlanganweni laman’wana.
5  Lapi rin’we ra ntsonga u ta ri endlela swihulelo swa 50, naswona u ta endla swihulelo swa 50 emakumu ka lapi ra ntsonga leri nga emahlanganweni laman’wana, swihulelo swi langutana ni leswin’wana.
6  U ta endla swiove swa 50 hi nsuku kutani u hlanganisa lapi ra ntsonga ni lerin’wana hi swiove, swi fanele swi va tabernakela yin’we.
7  “U fanele u endla malapi hi voya bya mbuti ma va xifunengeto ehenhla ka tabernakela. U ta endla malapi ya ntsonga ya 11.
8  Ku leha ka lapi ra ntsonga ha rin’we i swisungunu swa 30 kasi ku anama ka lapi ra ntsonga ha rin’we i swisungunu swa mune. Malapi ya ntsonga ya 11 ma ni mpimo wun’we.
9  U fanele u hlanganisa malapi ya ntsonga ya ntlhanu ma ri woxe ni malapi ya ntsonga ya tsevu ma ri woxe, lapi ra ntsonga ra vutsevu u ta ri petsa kambirhi etlhelo ra le mahlweni ra ntsonga.
10  U fanele u endla swihulelo swa 50 emakumu ya lapi rin’we ra ntsonga, leri nga ra le handle eka ntlhandlamano, ni swihulelo swa 50 emakumu ya lapi ra ntsonga emahlanganweni laman’wana.
11  U fanele u endla swiove swa 50 hi koporo, u hulela swiove eka swihulelo naswona u hlanganisa ntsonga kutani wu va nchumu wun’we.
12  Leswi salaka eka malapi ya ntsonga i xincikinyo. Hafu ya lapi ra ntsonga leri seleke ri ta lenga endzhaku ka tabernakela.
13  Kutani leswi salaka eka ku leha ka malapi ya ntsonga swi ta va swincikinyo ematlhelo ya tabernakela, xisungunu eka tlhelo leri ni xisungunu eka tlhelo lerin’wana, leswaku swi yi funengeta etlhelweni leri ni le tlhelweni lerin’wanyana.
14  “U fanele u endla xifunengeto xa ntsonga hi madzovo ya makhuna lama pendiweke ma va yo tshwuka, ni xifunengeto xa le henhla hi madzovo ya tintini.
15  “U fanele u endla marimba ya tabernakela hi ntsandza wa munga, u ma yimisa.
16  Ku leha ka rimba rin’wana ni rin’wana ku va swisungunu swa khume, kasi ku anama ka rimba ku va xisungunu ni hafu.
17  Rimba rin’wana ni rin’wana ri ni mahlangano mambirhi lama hlanganisiweke swin’we. Hi yona ndlela leyi u nga ta endla marimba hinkwawo ya tabernakela ha yona.
18  U fanele u endla marimba ya tabernakela, marimba ya 20 ma va ya tlhelo ra Negebu, ku ya edzongeni.
19  “Kutani u ta endla minkotloto ya 40 hi silivhere ehansi ka marimba ya 20; minkotloto yimbirhi yi va ehansi ka rimba rin’we ni mahlangano ya rona mambirhi, kasi minkotloto yimbirhi yi va ehansi ka rimba lerin’wana ni mahlangano ya rona mambirhi.
20  Etlhelweni lerin’wana ra tabernakela, tlhelo ra n’walungu, u ta endla marimba ya 20,
21  ni minkotloto ya wona ya 40 hi silivhere, minkotloto yimbirhi yi va ehansi ka rimba rin’we kasi minkotloto yimbirhi yi va ehansi ka rimba lerin’wana.
22  Ematlhelweni ya le ndzhaku ka tabernakela ku ya evupela-dyambu u ta endla marimba ya tsevu.
23  U ta endla marimba mambirhi ma va tinsika ta le yinhleni ta tabernakela ematlhelweni ya yona ya le ndzhaku.
24  Matshaku ya wona ma ta fana, naswona hamambirhi ma ta fana ku ya fika ehenhla ka rin’wana ni rin’wana exingwavileni xo sungula. Ma fanele ma va tano hamambirhi ka wona. Ma ta va tinsika timbirhi ta le yinhleni.
25  Ku fanele ku va ni marimba ya nhungu ni minkotloto ya wona ya silivhere, minkotloto ya 16, minkotloto yimbirhi yi va ehansi ka rimba rin’we kasi minkotloto yimbirhi yi va ehansi ka rimba lerin’wana.
26  “Kutani u fanele u endla swigogo hi ntsandza wa munga, ntlhanu swi va swa marimba ya tlhelo rin’we ra tabernakela,
27  ni ntlhanu wa swigogo swi va swa marimba ya tlhelo lerin’wana ra tabernakela, ni ntlhanu wa swigogo swi va swa marimba ya tlhelo ra tabernakela ra swiphemu swimbirhi swa le ndzhaku ku ya evupela-dyambu.
28  Xigogo xa le xikarhi exikarhi ka marimba xi hingakanya xi suka emakumu man’wana xi ya emakumu laman’wanyana.
29  “Kutani u ta nameka nsuku emarimbeni, naswona swingwavila swa wona u ta swi endla hi nsuku swi va swiseketelo swa swigogo; swigogo u ta swi nameka nsuku.
30  U fanele u yimisa tabernakela hi ku ya hi pulani ya yona leyi u kombiweke yona entshaveni.
31  “Kutani u fanele u endla nguvu leyi sirhelelaka hi harani ya wasi ni voya lebyi pendiweke byi va bya xivunguvungu ni nguvu ya ribungwana ni ntsembyana wo vevuka lowu lukiweke. U ta ri endla ri va ni makerubu, wu va ntirho wa mukhavisi.
32  U fanele u ri veka ehenhla ka tiphuphu ta mune ta munga leti namekiweke nsuku. Timhingu ta wona ti endliwa hi nsuku. Ti va ehenhla ka minkotloto ya mune ya silivhere.
33  U fanele u hayeka nguvu leyi sirhelelaka eka swiove kutani u tisa areka ya vumbhoni kwalaho endzeni ka nguvu leyi sirhelelaka; nguvu leyi sirhelelaka yi ta mi hambanisela exikarhi ka Ndhawu yo Kwetsima ni Ndhawu yo Kwetsima Ngopfu.
34  Kutani u fanele u veka xifunengeto ehenhla ka areka ya vumbhoni eNdhawini yo Kwetsima Ngopfu.
35  “U fanele u veka tafula ehandle ka nguvu leyi sirhelelaka, ni xo tlhoma rivoni xi langutana ni tafula etlhelo ra le dzongeni ra tabernakela; tafula u ta ri veka etlhelo ra n’walungu.
36  U fanele u endla xiavanyiso xi va xa nyangwa ya ntsonga, u xi endla hi harani ya wasi ni voya lebyi pendiweke byi va bya xivunguvungu, ni nguvu ya ribungwana ni ntsembyana wo vevuka lowu lukiweke, wu va ntirho wa muluki.
37  U fanele u endla tiphuphu ta ntlhanu hi munga ti va ta xiavanyiso, kutani u ti nameka nsuku. Timhingu ta tona ti endliwa hi nsuku. U fanele u ti vumbela minkotloto ya ntlhanu hi koporo.
11  Yehovha a ya emahlweni a byela Muxe a ku: “Ndzi tisa khombo rin’wana nakambe ehenhla ka Faro na Egipta. Endzhaku ka sweswo u ta mi tshika mi famba mi suka laha. Hi nkarhi lowu a nga ta mi tshika mi famba ha wona, u ta mi hlongola hi ku kongoma mi huma laha.
2  Sweswi, vulavula etindleveni ta vanhu leswaku wanuna un’wana ni un’wana a kombela eka nakulobye ni wansati un’wana ni un’wana a kombela eka nakulobye, swilo swa silivhere ni swilo swa nsuku.”
3  Kutani Yehovha a endla leswaku vanhu va kombiwa tintswalo ematihlweni ya Vaegipta. Munhu loyi Muxe na yena a a ri nkulu ngopfu etikweni ra Egipta, ematihlweni ya malandza ya Faro ni le matihlweni ya vanhu.
4  Muxe a ya emahlweni a ku: “Yehovha u te, ‘Exikarhi ka vusiku ndza huma ndzi ya exikarhi ka Egipta,
5  kutani mativula hinkwawo etikweni ra Egipta ma fanele ma fa, ku sukela eka mativula ya Faro la tshameke exiluvelweni xakwe ku ya eka mativula ya nandza wa xisati la nga eribyeni ro sila ni mativula hinkwawo ya swiharhi.
6  Kunene ku ta va ni xirilo lexikulu etikweni hinkwaro ra Egipta, lexi xi nga si tshamaka xi va kona xo fana na xona, naswona a xi nge pfuki xi ve kona nakambe xo fana na xona.
7  Kambe a ku na mbyana leyi nga ta vukula yi karihela hambi a ri mani wa vana va Israyele, ku sukela eka munhu ku ya eka xiharhi; mi ta swi tiva leswaku Yehovha a nga ku endla ku hambana exikarhi ka Vaegipta ni vana va Israyele.’
8  Kunene malandza lawa ya wena hinkwawo ma ta ta eka mina ma tiwisela emahlweni ka mina, ma ku, ‘Famba, wena ni vanhu hinkwavo lava landzelaka mikondzo ya wena.’ Endzhaku ka sweswo ndzi ta huma.” Hiloko a huma eka Faro a hlundzuke ngopfu.
9  Kutani Yehovha a byela Muxe a ku: “Faro a nge mi yingisi leswaku masingita ya mina ma engeteleka etikweni ra Egipta.”
10  Muxe na Aroni va endla masingita lawa hinkwawo emahlweni ka Faro; kambe Yehovha a sihalarisa mbilu ya Faro lerova a nga va tshiki vana va Israyele va huma etikweni rakwe.
8  Kutani Yehovha a byela Muxe a ku: “Yana eka Faro, u ku eka yena, ‘Yehovha u te: “Tshika vanhu va mina va famba leswaku va ta ndzi tirhela.
2  Loko u hambeta u ala ku va tshika va famba, ndzi ta ba ndhawu ya wena hinkwayo hi khombo ra machela.
3  Kutani Nambu wa Nayili wu ta tala hi machela, kunene ma ta huma ma nghena endlwini ya wena ni le kamareni ra wena ra le ndzeni ro etlela eka rona ni le sangwini ra wena ni le tindlwini ta malandza ya wena ni le vanhwini va wena ni le switikweni swa wena ni le swibyeni swa wena swo pfuvela eka swona.
4  Machela ma ta ta eka wena ni le ka varikwenu ni le ka malandza ya wena hinkwawo.”’”
5  Endzhaku Yehovha a byela Muxe a ku: “Byela Aroni u ku, ‘Tshambulutela voko leri nga khoma nhonga ehenhla ka milambu, misele ya Nayili ni swidziva swa tinhlanga u endla leswaku machela ma ta ehenhla ka tiko ra Egipta.’”
6  Hiloko Aroni a tshambulutela voko ehenhla ka mati ya Egipta, kutani machela ma sungula ku huma ma funengeta tiko ra Egipta.
7  Hambiswiritano, vaprista lava endlaka masalamusi va endla leswi fanaka hi vutshila bya vona bya le xihundleni kutani va endla leswaku machela ma huma ehenhla ka tiko ra Egipta.
8  Hi ku famba ka nkarhi Faro a vitana Muxe na Aroni a ku eka vona: “Kombelani Yehovha leswaku a susa machela eka mina ni vanhu va mina, hikuva ndzi tiyimiserile ku tshika vanhu va famba leswaku va ya endlela Yehovha xitlhavelo.”
9  Hiloko Muxe a byela Faro a ku: “Teka ku vangama loku nga eka mina, u ndzi byela leswaku ndzi ku kombelela rini, wena ni malandza ya wena ni vanhu va wena, leswaku machela ma susiwa eka wena ni le tindlwini ta wena. Ma ta sala ntsena eNambyeni wa Nayili.”
10  Hiloko a ku: “Mundzuku.” Kutani yena a ku: “Swi ta endleka hilaha u vuleke hakona, u ta tiva leswaku a ku na munhu un’wana la fanaka na Yehovha Xikwembu xa hina,
11  hikuva kunene machela ma ta suka eka wena ni le tindlwini ta wena ni le ka malandza ya wena ni le ka vanhu va wena. Ma ta sala ntsena eNambyeni wa Nayili.”
12  Hikwalaho Muxe na Aroni va huma eka Faro, kutani Muxe a huwelela eka Yehovha hikwalaho ka machela lawa a a ma tise eka Faro.
13  Hiloko Yehovha a endla hi ku pfumelelana ni rito ra Muxe, machela ma sungula ku fa etindlwini, eswivaveni ni le nhoveni.
14   Kutani va ma hlengeleta hi tinhulu-nhulu, tiko ri sungula ku nun’hwa.
15  Loko Faro a vona leswaku u pfuniwile, a nonon’hwisa mbilu yakwe; a nga va yingisanga, hilaha Yehovha a vuleke hakona.
16  Kutani Yehovha a byela Muxe a ku: “Byela Aroni u ku, ‘Tshambuluta nhonga ya wena u ba ntshuri wa misava, wu ta va tinyonyori etikweni hinkwaro ra Egipta.’”
17  Hiloko va endla sweswo. Hikwalaho Aroni a tshambuluta voko leri khomeke nhonga a ba ntshuri wa misava, kutani ku va ni tinyonyori eka vanhu ni le ka swiharhi. Ntshuri hinkwawo wa misava wu hundzuka tinyonyori etikweni hinkwaro ra Egipta.
18  Vaprista lava endlaka masalamusi va ringeta ku endla leswi fanaka hi vutshila bya vona bya le xihundleni, leswaku va vanga tinyonyori, kambe a va tsandzeka. Kutani tinyonyori ti va eka vanhu ni swiharhi.
19  Hikwalaho vaprista lava endlaka masalamusi va byela Faro va ku: “I ritiho ra Xikwembu!” Kambe mbilu ya Faro yi hambeta yi sihalala, a nga va yingisanga, hilaha Yehovha a vuleke hakona.
20  Hiloko Yehovha a byela Muxe a ku: “Pfuka nimpundzu swinene u ya yima emahlweni ka Faro. Waswivo! Yena u ya ematini! Kutani u ta n’wi byela u ku, ‘Yehovha u te: “Tshika vanhu va mina va famba leswaku va ta ndzi tirhela.
21  Kambe loko u nga tshiki vanhu va mina va famba, ndzi rhumela mabawa, eka wena ni malandza ya wena ni vanhu va wena ni le tindlwini ta wena; kutani tindlu ta Egipta ti ta tala hi mabawa, ni misava leyi ti nga ehenhla ka yona.
22  Kunene hi siku rero ndzi ta endla leswaku tiko ra Goxeni laha vanhu va mina va nga kona ri hlawuleka, ku nga vi na mabawa kona; u ta swi tiva hakona leswaku hi mina Yehovha exikarhi ka misava.
23  Hakunene ndzi ta endla leswaku ku va ni ku hambana exikarhi ka vanhu va mina ni vanhu va wena. Xikombiso lexi xi ta endleka mundzuku.”’”
24  Yehovha a hambeta a endla tano; kutani mabawa yo tala ma sungula ku hlasela yindlu ya Faro ni tindlu ta malandza yakwe ni tiko hinkwaro ra Egipta. Tiko ri onhaka hikwalaho ka mabawa.
25  Eku heteleleni Faro a vitana Muxe na Aroni a va byela a ku: “Fambani mi ya endlela Xikwembu xa n’wina xitlhavelo etikweni.”
26  Kambe Muxe a ku: “A swi amukeleki ku endla tano, hikuva hi ta va hi endlela Yehovha Xikwembu xa hina xitlhavelo lexi nyenyetsaka eka Vaegipta. A hi nge, hi endla xitlhavelo lexi nyenyetsaka emahlweni ka mahlo ya Vaegipta; xana a va nge hi khandli hi maribye?
27  Hi ta teka riendzo ra masiku manharhu hi ya emananga, hakunene hi ta endlela Yehovha Xikwembu xa hina xitlhavelo, hilaha a hi byeleke hakona.”
28  Kutani Faro a ku: “Mina—ndzi ta mi tshika mi famba, hakunene mi ta endlela Yehovha Xikwembu xa n’wina xitlhavelo emananga. Ntsena mi nga yi ekule ngopfu. Ndzi kombeleleni.”
29  Hiloko Muxe a ku: “Ndza suka eka wena, hakunene ndzi ta ku kombelela eka Yehovha, kunene mundzuku mabawa ma ta suka eka Faro, eka malandza yakwe ni le ka vanhu vakwe. Ntsena Faro a nga ha tlheli a hi kanganyisa hi ku ka a nga tshiki vanhu leswaku va ya endlela Yehovha xitlhavelo.”
30  Endzhaku ka sweswo Muxe a huma eka Faro, a kombela eka Yehovha.
31  Kutani Yehovha a endla hi ku ya hi rito ra Muxe, mabawa ma suka eka Faro, eka malandza yakwe ni le ka vanhu vakwe. A ku salanga ni rin’we.
32  Hambiswiritano, Faro a nonon’hwisa mbilu yakwe ni le nkarhini lowu, a nga va tshikanga vanhu va famba.
30  “U fanele u endla alitari yi va ndhawu yo hisela murhi wa risuna; u ta yi endla hi ntsandza wa munga.
2  Ku leha ka yona yi va xisungunu xin’we ni ku anama ka yona yi va xisungunu xin’we, yi ta va ni matlhelo ya mune yo ringana, naswona ku tlakuka ka yona yi va swisungunu swimbirhi. Timhondzo ta yona ti veheriwa eka yona.
3  U fanele u nameka nsuku lowo tenga ehenhla ka yona ni matlhelo ya yona lama yi rhendzelaka ni timhondzo ta yona; u fanele u yi endlela ndzilakana wa nsuku wu yi rhendzela.
4  U ta tlhela u yi endlela swingwavila swimbirhi swa nsuku. U ta swi endla ehansi ka ndzilakana wa yona ematlhelo mambirhi ya yona, ematlhelo mambirhi lama vandzamaneke ya yona, hikuva ma fanele ma va swiseketelo swa tinsika to yi rhwala hi tona.
5  U fanele u endla tinsika hi ntsandza wa munga kutani u ti nameka nsuku.
6  U fanele u yi veka emahlweni ka nguvu leyi sirhelelaka leyi nga ekusuhi ni areka ya vumbhoni, emahlweni ka xifunengeto lexi nga ehenhla ka Vumbhoni, laha ndzi nga ta tikombisa kona eka wena.
7  “Kutani Aroni u fanele a mbulukisa xinun’hweriso xa murhi wa risuna ehenhla ka yona. U ta xi mbulukisa mixo wun’wana ni wun’wana loko a lunghiselela timboni.
8  Loko Aroni a lumeka timboni exikarhi ka madyambu mambirhi, u ta yi mbulukisa. I murhi wa risuna wa nkarhi hinkwawo emahlweni ka Yehovha eka switukulwana swa n’wina.
9  Mi nga tshuki mi humesa murhi wa risuna kumbe gandzelo ro hisiwa kumbe gandzelo ra mavele leswi nga riki enawini ehenhla ka yona; naswona mi nga tshuki mi chela gandzelo ra swakunwa ehenhla ka yona.
10  Aroni u fanele a kombela ku rivaleriwa ehenhla ka timhondzo ta yona kan’we hi lembe. Kan’we hi lembe u ta yi kombelela ku rivaleriwa hi ngati yin’wana ya gandzelo ra xidyoho ra ku kombela ku rivaleriwa eswitukulwaneni swa n’wina. I yo kwetsima ngopfu eka Yehovha.”
11  Yehovha a ya emahlweni a vulavula na Muxe a ku:
12  “Nkarhi wun’wana ni wun’wana loko u hlaya vana va Israyele leswaku u kuma nhlayo ya vona, un’wana ni un’wana u fanele a nyikela nkutsulo wa moya-xiviri wakwe eka Yehovha loko va hlayiwa, leswaku ku nga vi na khombo ehenhla ka vona loko va hlayiwa.
13  Hinkwavo lava va hundzelaka eka lava hlayiweke va ta nyikela leswi: hafu ya xikele hi xikele ya ndhawu yo kwetsima. Tigera ta 20 ti ringana ni xikele. Hafu ya xikele i munyikelo wa Yehovha.
14  Hinkwavo lava hundzelaka eka lava tsariseke ku sukela eka malembe ya 20 hi vukhale va ta nyika Yehovha munyikelo.
15  La fuweke a nga nyiki leswi engetelekeke ni la nga xisiwana a nga nyiki leswi nga ehansi ka hafu ya xikele, leswaku mi humesa munyikelo wa Yehovha mimoya-xiviri ya n’wina yi ta rivaleriwa.
16  Kutani u fanele u teka mali ya silivhere ya ku kombela ku rivaleriwa eka vana va Israyele u yi nyikela hikwalaho ka ntirho wa ntsonga wa nhlangano, leswaku hakunene yi va xitsundzuxo xa vana va Israyele emahlweni ka Yehovha, leswaku mimoya-xiviri ya n’wina yi rivaleriwa.”
17  Yehovha a ya emahlweni a vulavula na Muxe a ku:
18  “U fanele u endla xihlambelo ni lexi nga ta tshama ehenhla ka xona hi koporo, kutani u fanele u xi veka exikarhi ka ntsonga wa nhlangano ni alitari, u chela mati eka xona.
19  Aroni ni vana vakwe va fanele va hlamba mavoko ni milenge eka xona.
20  Loko va nghena entsongeni wa nhlangano va ta hlamba hi mati leswaku va nga fi, kumbe loko va tshinela ekusuhi ni alitari va ya tirhela, va ya endla gandzelo leri endliwaka hi ndzilo ri mbulukela Yehovha.
21  Va fanele va hlamba mavoko ni milenge leswaku va nga fi, kutani xi fanele xi va xileriso xa vona xa hilaha ku nga riki na makumu, eka yena ni vana vakwe eka switukulwana swa vona hinkwaswo.”
22  Yehovha a ya emahlweni a vulavula na Muxe a ku:
23  “Loko ku ri wena, titekele swinun’hweriso swo hlawuleka: swipimo swa mathonsi lama rhekarhekaka ya mira swa 500, ni hafu ya swipimo sweswo swa sinamoni yo tsokombela, swipimo swa 250, ni swipimo swa khalamasi swa 250,
24  ni swipimo swa khasiya swa 500 hi tixikele ta ndhawu yo kwetsima, ni mpimo wun’we wa hini wa mafurha ya mutlhwari.
25  Kutani u fanele u tirhisa swona ku endla mafurha yo kwetsima ya ku tota, mafurha yo tota, ku pfanganisiwa loku nga ntirho wa muendli wa mafurha. Ma ta va mafurha yo kwetsima ya ku tota.
26  “U fanele u tota ntsonga wa nhlangano ni areka ya vumbhoni ha wona,
27  ni tafula ni swingolongondzwana swa rona hinkwaswo ni xo tlhoma rivoni ni swingolongondzwana swa xona ni alitari ya murhi wa risuna,
28  ni alitari ya gandzelo ro hisiwa ni swingolongondzwana swa yona hinkwaswo ni xihlambelo ni swiangamo swa xona.
29  U fanele u swi hlawulekisa leswaku hakunene swi va swo kwetsima ngopfu. Un’wana ni un’wana la swi khumbaka u fanele a va wo kwetsima.
30  Kutani u ta tota Aroni ni vana vakwe, u fanele u va hlawulekisa leswaku va va vaprista va mina.
31  “U ta byela vana va Israyele u ku, ‘Lawa ma ta hambeta ma va mafurha ya mina yo kwetsima ya ku tota eswitukulwaneni swa n’wina.
32  A ma fanelanga ma chukuchiwa enyameni ya vanhu, naswona hi swiaki swa wona mi nga tshuki mi endla man’wana ma fana na wona. I nchumu wo kwetsima. Ma ta hambeta ma va nchumu wo kwetsima eka n’wina.
33  Un’wana ni un’wana la endlaka mafurha yo fana na wona naswona a chukucha man’wana ya wona eka mufambi, u fanela a dlayiwa eka varikwavo.’”
34  Yehovha a ya emahlweni a byela Muxe a ku: “Titekele swinun’hweriso: mathonsi ya xiaki xa mira ni onika ni xinun’hweriso xa galibanumi ni murhi wa risuna lowo tenga. Swiphemu swa kona swi fanele swi ringana.
35  U fanele u tirhisa swona ku endla murhi wa risuna, swi va mpfangano wa mirhi yo nun’hwela, swi va ntirho wa muendli wa mafurha, swi lungiwa hi munyu, swi va swo tenga, swi va nchumu wo kwetsima.
36  Swin’wana swa swona u fanele u swi kandza swi va mapa lamanene, kutani u veka swin’wana swa swona emahlweni ka Vumbhoni lebyi nga entsongeni wa nhlangano, laha ndzi nga ta tikombisa kona eka wena. Swi fanele swi va swo kwetsima ngopfu eka n’wina.
37  Kutani murhi wa risuna lowu mi nga ta wu endla hi mpfangano lowu, mi nga tshuki mi wu endla wu va wa n’wina. Wu ta hambeta wu ri nchumu wo kwetsima wa Yehovha.
38  Mani na mani la endlaka lowu fanaka na wona leswaku a tiphina hi nun’hwelo wa wona u fanele a dlayiwa eka varikwavo.”
16  Endzhakunyana va suka aElimi, kutani ntshungu hinkwawo wa vana va Israyele wu fika emananga ya Sini, lama nga exikarhi ka Elimi na Sinayi, hi siku ra vu-15 ra n’hweti ya vumbirhi endzhaku ka loko va hume etikweni ra Egipta.
2  Ntshungu hinkwawo wa vana va Israyele wu sungula ku gungulela Muxe na Aroni emananga.
3  Vana va Israyele va tshamela ku va byela va ku: “Loko ntsena a hi lo dlayiwa hi voko ra Yehovha etikweni ra Egipta laha a hi tshama emahlweni ka timbita ta nyama, laha a hi dya xinkwa hi eneriseka, hikuva mi hi tise emananga leswaku mi ta dlaya nhlengeletano hinkwayo hi ndlala.”
4  Hiloko Yehovha a byela Muxe a ku: “Ndzi ta mi nisela xinkwa xi huma ematilweni; vanhu va ta rholela un’wana ni un’wana leswi ringaneke siku ha rin’we, leswaku ndzi va ringa ndzi vona loko va ta famba enawini wa mina kumbe va nga ta famba eka wona.
5  Kutani hi siku ra vutsevu va ta lunghiselela leswi va nga ta swi tisa, leswi va nga ta swi rholela swi fanele swi va swi andzisiwe kambirhi eka leswi va swi rholelaka siku ni siku.”
6  Hikwalaho Muxe na Aroni va byela vana va Israyele hinkwavo va ku: “Kunene nimadyambu mi ta tiva leswaku i Yehovha la mi humeseke etikweni ra Egipta.
7  Hakunene nimixo mi ta vona ku vangama ka Yehovha, hikuva u ku twile ku gungula ka n’wina eka Yehovha. Hina ho va yini leswi mi hi gungulelaka?”
8  Muxe a ya emahlweni a ku: “Swi ta va tano loko Yehovha a mi nyika nyama nimadyambu leswaku mi dya, a mi nyika xinkwa nimixo leswaku mi eneriseka, hikuva Yehovha u twe ku gungula ka n’wina loku mi gungulaka ha kona eka yena. Xana hina ho va yini? A mi gungulelanga hina, kambe mi gungulele Yehovha.”
9  Muxe a ya emahlweni a byela Aroni a ku: “Byela ntshungu hinkwawo wa vana va Israyele u ku, ‘Tshinelani emahlweni ka Yehovha, hikuva u ku twile ku gungula ka n’wina.’”
10  Hi ku hatlisa loko Aroni a heta ku vulavula ni ntshungu hinkwawo wa vana va Israyele, va hundzuluka va languta tlhelo ra mananga, kutani waswivo, ku vangama ka Yehovha ku humelela epapeni.
11  Yehovha a ya emahlweni a vulavula na Muxe a ku:
12  “Ndzi ku twile ku gungula ka vana va Israyele. Vulavula na vona u ku, ‘Exikarhi ka madyambu lamambirhi mi ta dya nyama kutani nimixo mi ta enerisiwa hi xinkwa; kunene mi ta tiva leswaku hi mina Yehovha Xikwembu xa n’wina.’”
13  Hikwalaho nimadyambu ku humelela switsatsatsa swi funengeta nxaxa, nimixo a ku fumbelane mberha yi rhendzela nxaxa.
14  Hi ku famba ka nkarhi ku fumbelana ka mberha ku n’oka kutani ehenhla ka vuandlalo bya mananga a ku ri ni nchumu wo olova lowu nga xiphampha, wu olova ku fana ni gwitsi ehenhla ka misava.
15  Loko vana va Israyele va wu vona, va sungula ku vutisana va ku: “I yini?” Hikuva a va nga wu tivi leswaku i yini. Hikwalaho Muxe a va byela a ku: “I xinkwa lexi Yehovha a mi nyikeke xona leswaku xi va swakudya swa n’wina.
16  Leri i rito leri Yehovha a ri leriseke, ‘Rholelani xin’wana xa xona, un’wana ni un’wana mpimo lowu n’wi ringaneke leswaku a wu dya. Mi ta teka mpimo wa omere lowu ringaneke munhu ha un’we hi ku ya hi nhlayo ya mimoya-xiviri leyi un’wana ni un’wana wa n’wina a nga na yona entsongeni wakwe.’”
17  Vana va Israyele va sungula ku endla tano; va xi rholela, van’wana va hlengeleta xo tala kasi van’wana va hlengeleta lexitsongo.
18  Loko va xi pima hi mpimo wa omere, la hlengeleteke swo tala a nga saleriwanga hi nchumu ni la hlengeleteke leswitsongo a nga kayiveriwanga. Va swi rholela un’wana ni un’wana hi mpimo lowu a nga wu dyaka.
19  Hiloko Muxe a ku eka vona: “A ku na munhu la nga ta swi siya ku fikela nimixo.”
20  Kambe a va n’wi yingisanga Muxe. Loko vanhu van’wana va swi siya ku fikela nimixo, a swi huma swivungwana swi nun’hwa; lerova Muxe a va hlundzukela.
21  A va swi rholela mixo wun’wana ni wun’wana, un’wana ni un’wana mpimo lowu a nga wu dyaka. Loko dyambu ri hisa a swi n’oka.
22  Kutani hi siku ra vutsevu va rholela xinkwa kambirhi ku tlula hilaha ku tolovelekeke, mimpimo yimbirhi ya omere yi ri ya munhu un’we. Hikwalaho tindhuna hinkwato ta ntshungu ti fika ti ta vikela Muxe.
23  Hiloko a ku eka tona: “Hi leswi Yehovha a vuleke swona. Mundzuku ku ta va ni nkhuvo wa savata, wa savata yo kwetsima eka Yehovha. Bakani leswi mi nga swi bakaka, virisani leswi mi nga swi virisaka, hinkwaswo leswi seleke mi swi hlayisa ku fikela nimixo.”
24  Hikwalaho va swi hlayisa ku fikela nimixo hilaha Muxe a va leriseke hakona; a swi nun’hwanga kumbe swi huma swivungu.
25  Kutani Muxe a ku: “Swi dyeneni namuntlha, hikuva namuntlha i savata ya Yehovha. A mi nge swi kumi namuntlha enhoveni.
26  Mi ta swi rholela masiku ya tsevu, kambe hi siku ra vunkombo i savata. A swi nge vumbeki esikwini rero.”
27  Hambiswiritano, vanhu van’wana va huma hi siku ra vunkombo leswaku va ya swi rholela, kambe a va kumanga nchumu.
28  Hikwalaho Yehovha a byela Muxe a ku: “Mi ta ala ku fikela rini ku hlayisa swileriso swa mina ni milawu ya mina?
29  Xiyani mhaka ya leswaku Yehovha u mi nyike savata. Hi yona mhaka leyi hi siku ra vutsevu a mi nyikaka xinkwa xa masiku mambirhi. Un’wana ni un’wana a a tshame endhawini yakwe. Ku nga humi munhu hi siku ra vunkombo endhawini ya yena.”
30  Hiloko vanhu va hambeta va hlayisa savata hi siku ra vunkombo.
31  Kutani yindlu ya Israyele yi swi thya vito ra “manna.” A swi base ku fana ni mbewu ya khoriyanda, nantswo wa swona a wu fana ni wa swinkwa swa swiphepherele leswi nga ni vulombe.
32  Hiloko Muxe a ku: “Hi leri rito leri Yehovha a ri leriseke, ‘Tata mpimo wa omere wu va nchumu lowu nga ta hlayisiwa eswitukulwaneni swa n’wina, leswaku va ta vona xinkwa lexi ndzi mi endleleke xona leswaku mi xi dya emananga loko ndzi mi humesa etikweni ra Egipta.’”
33  Hikwalaho Muxe a byela Aroni a ku: “Teka khuwana u chela eka rona mpimo wa omere wa manna, u wu veka emahlweni ka Yehovha wu va nchumu wo hlayiseriwa switukulwana swa n’wina.”
34  Aroni a yi chela emahlweni ka Vumbhoni yi va nchumu lowu nga ta hlayisiwa, hilaha Yehovha a leriseke Muxe hakona.
35  Kutani vana va Israyele va dya manna malembe ya 40, kukondza va fika etikweni leri nga ni vaaki. A va dya manna kukondza va fika endzilakaneni wa tiko ra Kanana.
36  Mpimo wa omere i vukhume bya mpimo wa efa.
35  Endzhakunyana Muxe a hlengeleta nhlengeletano hinkwayo ya vana va Israyele a ku eka vona: “Hi lawa marito lawa Yehovha a leriseke leswaku ma endliwa:
2  Ntirho wu nga ha endliwa masiku ya tsevu, kambe siku ra vunkombo ri ta va nchumu wo kwetsima eka n’wina, ri ta va savata ya ku wisa hilaha ku heleleke eka Yehovha. Munhu un’wana ni un’wana la endlaka ntirho hi savata u ta dlayiwa.
3  Mi nga tshuki mi lumeka ndzilo etindhawini leti mi tshamaka eka tona hi siku ra savata.”
4  Muxe a ya emahlweni a byela ntshungu hinkwawo wa vana va Israyele a ku: “Hi leri rito leri Yehovha a ri leriseke a ku,
5  ‘Hlengeletelani Yehovha munyikelo exikarhi ka n’wina. Un’wana ni un’wana la nga ni mbilu leyi swi rhandzaka a a wu tise wu ri munyikelo wa Yehovha, ku nga nsuku ni silivhere ni koporo
6  ni harani ya wasi ni voya lebyi pendiweke byi va bya xivunguvungu ni nguvu ya ribungwana, ni ntsembyana wo vevuka ni voya bya mbuti
7  ni madzovo ya makhuna lama pendiweke ma va yo tshwuka, ni madzovo ya tintini ni ntsandza wa munga
8  ni mafurha ya rivoni ni mafurha ya balsama lama nga ta va mafurha ya ku tota, ni lama nga ta va ya xinun’hweriso xa murhi wa risuna
9  ni maribye ya onikisi ni maribye ya ku vekiwa eka efodi ni le ka xinkwamana xa le xifuveni.
10  “‘Hinkwavo va timbilu to tlhariha exikarhi ka n’wina a va te va ta endla hinkwaswo leswi Yehovha a swi leriseke,
11  ku nga tabernakela ni ntsonga wa yona ni xifunengeto xa yona, swiove swa yona ni marimba ya yona, swigogo swa yona, tiphuphu ta yona ni minkotloto ya yona;
12  Areka ni tinsika ta yona, xifunengeto ni nguvu leyi sirhelelaka ya xiavanyiso;
13  tafula ni tinsika ta rona ni swibya swa rona hinkwaswo ni xinkwa xa nkombiso;
14  ni xo tlhoma rivoni xa ku voninga ni swingolongondzwana swa xona ni timboni ta xona ni mafurha ya ku voninga;
15  ni alitari ya murhi wa risuna ni tinsika ta yona; ni mafurha ya ku tota ni xinun’hweriso xa murhi wa risuna; ni xiavanyiso xa nyangwa lexi nga ta va xa nyangwa ya tabernakela;
16  alitari ya gandzelo ro hisiwa ni ritavala ra koporo leri nga ra yona, tinsika ta yona ni swingolongondzwana swa yona hinkwaswo; xihlambelo ni xiangamo xa xona;
17  swincikinyo swa xivava, tiphuphu ta xona ni minkotloto ya xona; ni xiavanyiso xa nyangwa ya xivava;
18  swikhomiso swa ntsonga swa tabernakela ni swikhomiso swa ntsonga swa xivava ni tintambhu ta swona;
19  tinguvu leti lukiweke ta ku tirhela evukwetsimelweni, tinguvu to kwetsima ta Aroni muprista ni tinguvu ta vana vakwe lava nga ta endla ntirho wa vaprista.’”
20  Hikwalaho ntshungu hinkwawo wa vana va Israyele wu huma emahlweni ka Muxe.
21  Kutani va ta, un’wana ni un’wana loyi mbilu yakwe yi n’wi susumeteke, ni un’wana ni un’wana loyi moya wakwe wu n’wi hlohloteleke, va tisa munyikelo wa Yehovha wa ntirho wa ntsonga wa nhlangano ni vutirheli bya wona hinkwabyo ni wa tinguvu to kwetsima.
22  Va hambeta va ta, vavanuna ni vavasati, un’wana ni un’wana wa mbilu leyi swi rhandzaka. Va tisa swikhaviso swa swipereta ni swingwavila swa tindleve ni swingwavila ni swin’wetsin’wetsi swa vavasati, mixaka hinkwayo ya swilo swa nsuku, hileswaku un’wana ni un’wana la nyikeleke gandzelo leri ndziwitiwaka ra nsuku eka Yehovha.
23  Kutani hinkwavo lava a va ri ni harani ya wasi ni voya lebyi pendiweke byi va bya xivunguvungu, ni nguvu ya ribungwana ni ntsembyana wo vevuka ni voya bya mbuti, ni madzovo ya makhuna lama pendiweke ma va yo tshwuka ni madzovo ya tintini, va swi tisa.
24  Hinkwavo lava a va nyikela munyikelo wa silivhere ni wa koporo va tisa munyikelo wa Yehovha, ni hinkwavo lava nga kumeka va ri ni ntsandza wa munga lowu nga ringanaka ntirho hinkwawo wa vutirheli va wu tisa.
25  Hinkwavo vavasati va timbilu to tlhariha va swula hi mavoko, kutani va hambeta va tisa harani ya wasi yi ri ngoti ni voya lebyi pendiweke byi va bya xivunguvungu, nguvu ya ribungwana ni ntsembyana wo vevuka.
26  Kutani vavasati hinkwavo lava timbilu ta vona a ti va susumeta hi vutlhari va swula voya bya mbuti.
27  Tindhuna ti tisa maribye ya onikisi ni maribye ya ku vehela eka efodi ni le ka xinkwamana xa le xifuveni,
28  ni mafurha ya balsama ni mafurha ya ku voninga ni mafurha ya ku tota ni xinun’hweriso xa murhi wa risuna.
29  Hinkwavo vavanuna ni vavasati lava timbilu ta vona ti va hlohloteleke ku tisa xo karhi entirhweni hinkwawo lowu Yehovha a leriseke leswaku wu endliwa ha Muxe, va endle tano; vana va Israyele va tisa gandzelo ra ku tirhandzela eka Yehovha.
30  Hiloko Muxe a byela vana va Israyele a ku: “Vonani, Yehovha u vitane Bezalele n’wana wa Uri hi vito, n’wana wa Huru wa nyimba ya Yuda.
31  A n’wi tata hi moya wa Xikwembu evutlharini, ni le ku twisiseni ni le vutivini ni le ka muxaka wun’wana ni wun’wana wa ntirho wa mavoko
32  ni le ka switirho swo fula, eku tirheni hi nsuku ni silivhere ni koporo,
33  ni le ku tirheni hi maribye a ma lunghiselela ni le ku tirheni hi ntsandza a endla swilo swa vutshila swa mixaka hinkwayo.
34  Kutani u swi veke embilwini yakwe leswaku a dyondzisa, yena na Oholiyabu n’wana wa Ahisamaki wa nyimba ya Dani.
35  U va tate hi vutlhari bya le mbilwini leswaku va endla ntirho hinkwawo wa loyi a tivaka ntirho wa mavoko ni wa mukhavisi ni wa muluki wa harani ya wasi ni voya lebyi pendiweke byi va bya xivunguvungu, wa nguvu ya ribungwana ni ntsembyana wo vevuka, ni wa muluki wa mapesa, vavanuna lava endlaka mixaka hinkwayo ya ntirho ni switirho swo fula.
18  Kutani Yetro muprista wa le Midiyani, mukon’wana wa Muxe a twa hinkwaswo leswi Xikwembu xi swi endleleke Muxe ni vanhu vakwe va Israyele, hilaha Yehovha a humeseke Israyele aEgipta hakona.
2  Hiloko Yetro, mukon’wana wa Muxe a teka Zipora nsati wa Muxe endzhaku ka loko yena a n’wi tshike a famba,
3  ni vana va yena vambirhi, vito ra un’wana a ku ri Gerixomu, “hikuva,” u te, “ndzi ve muluveri etikweni rimbe”;
4  vito ra un’wanyana a ku ri Eliyezere, “hikuva,” hi ku vula kakwe, “Xikwembu xa tatana i mupfuni wa mina hikuva xi ndzi kutsule eka banga ra Faro.”
5  Hikwalaho Yetro, mukon’wana wa Muxe ni vana vakwe ni nsati wakwe va ta eka Muxe emananga laha a a dzime nxaxa kona, entshaveni ya Xikwembu xa ntiyiso.
6  Kutani yena a rhumela rito eka Muxe a ku: “Mina Yetro mukon’wana wa wena, ndzi ta eka wena, swin’we ni nsati wa wena ni vana vakwe vambirhi lava a nga na vona.”
7  Xikan’we-kan’we Muxe a huma ku ya hlangana ni mukon’wana wakwe, kutani a tiwisela ehansi, a n’wi ntswontswa; hiloko va rungurisana ta vutomi. Endzhaku ka sweswo va nghena entsongeni.
8  Muxe a rungulela mukon’wana wakwe hinkwaswo leswi Yehovha a swi endleke eka Faro ni le ka Egipta hikwalaho ka Israyele, ni ku nonon’hweriwa hinkwako loku ku va weleke endleleni, hambiswiritano Yehovha a a va kutsula.
9  Hiloko Yetro a titwa a tsakile hi vunene hinkwabyo lebyi Yehovha a byi endleleke Israyele hi ku va a va kutsule evokweni ra Egipta.
10  Hikwalaho Yetro a ku: “A ku dzunisiwe Yehovha la ku kutsuleke evokweni ra Egipta ni le vokweni ra Faro, la kutsuleke vanhu ehansi ka voko ra Egipta.
11  Sweswi ndza swi tiva leswaku Yehovha hi lonkulu eka swikwembu leswin’wana hinkwaswo, hikwalaho ka leswi va tikukumuxeke eka vona.”
12  Kutani Yetro, mukon’wana wa Muxe a teka gandzelo ro hisiwa a endlela Xikwembu switlhavelo; Aroni ni vakulukumba hinkwavo va Israyele va ta ku ta dya xinkwa ni mukon’wana wa Muxe emahlweni ka Xikwembu xa ntiyiso.
13  Kutani hi siku leri tlhandlamaka Muxe a tshama ehansi tanihi ntolovelo leswaku a va muavanyisi wa vanhu, vanhu va hambeta va yimile emahlweni ka Muxe ku sukela nimixo ku fikela nimadyambu.
14  Mukon’wana wa Muxe a vona hinkwaswo leswi a a swi endlela vanhu. Hiloko a ku: “I ntirho wa muxaka muni lowu u wu endlelaka vanhu? Ha yini ku ri wena ntsena la tshamaka, vanhu hinkwavo va hambeta va yima emahlweni ka wena ku sukela nimixo ku ya fikela nimadyambu?”
15  Muxe a byela mukon’wana wakwe a ku: “Hikuva vanhu va hambeta va ta eka mina va ta vutisa hi Xikwembu.
16  Loko ku ri ni mhaka leyi pfukaka, yi fanele yi ta eka mina, mina ndzi ta avanyisa exikarhi ka ntlawa lowu ni lowun’wana, kutani ndzi fanele ndzi tivisa swiboho swa Xikwembu xa ntiyiso ni milawu ya xona.”
17  Hiloko mukon’wana wa Muxe a ku eka yena: “Ndlela leyi u endlaka ha yona a hi yinene.
18  Entiyisweni u ta hela matimba, wena ni vanhu lava u nga na vona hikuva ntirho lowu i vutihlamuleri lebyikulu eka wena. A wu nge swi koti ku wu endla u ri wexe.
19  Sweswi yingisa rito ra mina. Ndzi ta ku tsundzuxa, naswona Xikwembu xi ta va na wena. Vana muyimeri wa vanhu emahlweni ka Xikwembu xa ntiyiso, wena u ta tisa timhaka eka Xikwembu xa ntiyiso.
20  U ta va lemukisa swileriso ni milawu, kutani u ta va tivisa ndlela leyi va faneleke va famba ha yona ni ntirho lowu va faneleke va wu endla.
21  Kambe wena u ta langa vavanuna lava fanelekaka eka vanhu hinkwavo, lava chavaka Xikwembu, vavanuna lava tshembekaka, lava vengaka ku bindzula hi ndlela leyi nga lulamangiki; lava u ta va veka ehenhla ka vona va va varhangeri va vanhu va magidi, varhangeri va vanhu va madzana, varhangeri va vanhu va makumentlhanu ni varhangeri va vanhu va khume.
22  Kutani va ta avanyisa vanhu hi nkarhi wun’wana ni wun’wana lowu faneleke; mhaka yin’wana ni yin’wana leyikulu va ta yi tisa eka wena, kambe mhaka yin’wana ni yin’wana leyitsongo yi ta avanyisiwa hi vona. Hikwalaho tivevukisele, a va ku rhwalise ndzhwalo.
23  Loko wo endla nchumu lowu, naswona Xikwembu xi ku lerisile, kunene u ta kota ku swi yimela, kasi handle ka sweswo vanhu lava hinkwavo va ta tlhelela etindhawini ta vona hi ku rhula.”
24  Hi ku hatlisa Muxe a yingisa rito ra mukon’wana wakwe, a endla hinkwaswo leswi a swi vuleke.
25  Muxe a hlawula vavanuna lava fanelekaka etikweni hinkwaro ra Israyele ni ku va nyika swikhundlha va va varhangeri ehenhla ka vanhu; va va varhangeri va vanhu va 1 000, varhangeri va vanhu va 100, varhangeri va vanhu va 50 ni varhangeri va vanhu va khume.
26  Kutani va avanyisa vanhu hi nkarhi wun’wana ni wun’wana lowu faneleke. Mhaka leyi nonon’hwaka a va yi tisa eka Muxe, kambe mhaka yin’wana ni yin’wana leyitsongo a yi avanyisiwa hi vona.
27  Endzhaku ka sweswo Muxe a lelana ni mukon’wana wakwe, kutani a famba a ya etikweni ra rikwavo.
17  Ntshungu hinkwawo wa vana va Israyele wu suka emananga ya Sini hi mintlawa leyi va yi endleke hi ku ya hi xileriso xa Yehovha, wu ya dzima mixaxa eRefidimi. Kambe a ku nga ri na mati leswaku vanhu va nwa.
2  Kutani vanhu va holovela Muxe va ku: “Hi nyike mati hi nwa.” Kambe Muxe a ku eka vona: “Ha yini mi holovela mina? Ha yini mi tshamela ku ringa Yehovha?”
3  Kwalaho vanhu va va ni torha ra mati, vanhu va hambeta va gungulela Muxe va ku: “Ha yini u hi humese aEgipta leswaku u ta hi dlaya hi torha hina ni vana va hina ni swifuwo swa hina?”
4  Eku heteleleni Muxe a huwelela eka Yehovha a ku: “Ndzi ta endla yini hi vanhu lava? Ku nga ri khale va ta ndzi khandla hi maribye!”
5  Hiloko Yehovha a byela Muxe a ku: “Hundza emahlweni ka vanhu u teka vakulukumba van’wana va Israyele ni nhonga ya wena leyi u beke Nambu wa Nayili hi yona. Yi khome hi voko kutani u famba.
6  Waswivo! Ndzi yime emahlweni ka wena lahaya eribyeni eHorebe. U ta ba ribye kutani mati ma ta huma eka rona, vanhu va ta nwa.” Endzhaku ka sweswo Muxe a endla tano emahlweni ka mahlo ya vakulukumba va Israyele.
7  Hikwalaho a thya ndhawu yoleyo viro ra Massa na Meriba, hikwalaho ka ku holova ka vana va Israyele ni hikwalaho ka ku ringa ka vona Yehovha, va ku: “Xana Yehovha u kona exikarhi ka hina kumbe a nga kona?”
8  Kutani Vaamaleke va fika ku ta lwa na Israyele eRefidimi.
9  Hiloko Muxe a byela Yoxuwa a ku: “Hi hlawulele vavanuna, u huma u ya lwa ni Vaamaleke. Mundzuku ndzi ta yima ehenhla ka xitsunga, ndzi khome nhonga ya Xikwembu xa ntiyiso hi voko.”
10  Hiloko Yoxuwa a endla hilaha Muxe a n’wi byeleke hakona, leswaku a ta lwa ni Vaamaleke; Muxe, Aroni na Huru va tlhandlukela ehenhla ka xitsunga.
11  Kutani loko Muxe a tlakusa voko, Vaisrayele a va tikomba va ri lava tlakukeke; kambe loko a yisa voko ehansi, Vaamaleke a va tikomba va ri lava tlakukeke.
12  Loko mavoko ya Muxe ma tikeriwa, va teka ribye va ri veka ehansi ka yena a tshama ehenhla ka rona; Aroni na Huru va seketela mavoko yakwe, un’wana a ri eka tlhelo leri kasi lowun’wana a ri eka tlhelo lerin’wana, lerova mavoko yakwe ma yima ma tiya ku fikela loko dyambu ri pela.
13  Hikwalaho Yoxuwa a hlula Amaleke ni vanhu vakwe hi banga.
14  Kutani Yehovha a byela Muxe a ku: “Leswi swi tsale ebukwini leswaku swi va xitsundzuxo naswona u swi vula etindleveni ta Yoxuwa, ‘Ndzi ta herisa ku tsundzukiwa ka Amaleke hilaha ku heleleke ehansi ka matilo.’”
15  Muxe a aka alitari kutani a yi thya vito ra Yehovha-nisi,
16  a ku: “Hikuva voko ri lwa ni xiluvelo xa Yah, Yehovha u ta lwa na Amaleke ku suka eka xitukulwana xin’wana ku ya eka xitukulwana xin’wana.”
9  Hikwalaho Yehovha a byela Muxe a ku: “Yana eka Faro, u n’wi byela u ku, ‘Yehovha Xikwembu xa Vaheveru u te: “Tshika vanhu va mina va famba leswaku va ta ndzi tirhela.
2  Kambe loko u hambeta u ala ku va tshika va famba, u hambeta u va khomile,
3  waswivo, voko ra Yehovha ri ta ehenhla ka swifuwo swa wena leswi nga enhoveni. Etihancini, etimbhongolweni, etikameleni, entlhambini wa tihomu ni le ntlhambini wa tinyimpfu ku ta va ni ntungu lowukulu.
4  Kunene Yehovha u ta endla ku hambana exikarhi ka swifuwo swa Israyele ni swifuwo swa Egipta, a xi kona ni xin’we xa swilo hinkwaswo leswi nga swa vana va Israyele lexi nga ta fa.”’”
5  Ku tlula kwalaho, Yehovha a veka nkarhi, a ku: “Mundzuku Yehovha u ta endla nchumu lowu etikweni.”
6  Hikwalaho Yehovha a endla nchumu lowu hi siku leri landzelaka, kutani mixaka hinkwayo ya swifuwo swa Egipta yi sungula ku fa; kambe a xi kona ni xin’we xa swifuwo swa vana va Israyele lexi feke.
7  Kutani Faro a rhuma, waswivo, a ku nga fanga ni xin’we xa swifuwo swa Israyele. Hambiswiritano, mbilu ya Faro yi hambeta yi nonon’hwa, a nga va tshikanga vanhu va famba.
8  Endzhaku ka sweswo Yehovha a byela Muxe na Aroni a ku: “Tekani nsiti evuhiselweni wu tata mavoko mambirhi, Muxe u ta wu tsutsuxela ematilweni Faro a swi vona.
9  Wu ta va mapa ehenhla ka tiko hinkwaro ra Egipta, kutani wu ta hundzuka marhumba lama endlaka swilondza eka vanhu ni swiharhi etikweni hinkwaro ra Egipta.”
10  Hikwalaho va teka nsiti wa le vuhiselweni va ya yima emahlweni ka Faro, kutani Muxe a wu tsutsuxela ematilweni, hiloko wu hundzuka marhumba lama endlaka swilondza, ma huma vanhu ni swiharhi.
11  Vaprista lava endlaka masalamusi a va swi kotanga ku yima emahlweni ka Muxe hikwalaho ka marhumba, hikuva marhumba a ma hume vaprista lava endlaka masalamusi ni Vaegipta hinkwavo.
12  Kambe Yehovha a sihalarisa mbilu ya Faro, a nga va yingisanga, hilaha Yehovha a vuleke hakona eka Muxe.
13  Hiloko Yehovha a byela Muxe a ku: “Pfuka nimpundzu swinene u ya yima emahlweni ka Faro, u ku eka yena, ‘Yehovha Xikwembu xa Vaheveru u te: “Tshika vanhu va mina va famba leswaku va ta ndzi tirhela.
14  Hikuva eka nkarhi lowu ndzi rhumela makhombo ya mina hinkwawo ku lwa ni mbilu ya wena ni le henhla ka malandza ya wena ni vanhu va wena, ku fikela laha u nga ta tiva leswaku a nga kona la fanaka na mina emisaveni hinkwayo.
15  Hikuva hi nkarhi lowu a ndzi ta va ndzi tshambulute voko leswaku ndzi ta ku ba hi ntungu, wena ni vanhu va wena leswaku mi herisiwa emisaveni.
16  Kambe entiyisweni, ndzi ku hlayise u hanya hikwalaho ka xivangelo lexi, hikwalaho ka ku lava ku ku komba matimba ya mina leswaku vito ra mina ri twarisiwa emisaveni hinkwayo.
17  Xana wa ha titlakusa eka vanhu va mina hi ku ala ku va tshika va famba?
18  Mundzuku hi nkarhi lowu ndzi ta nisa xihangu lexikulu ngopfu, a ku si tshama ku na xo fana na xona aEgipta hi mpfhuka ri va kona ku ta fikela sweswi.
19  Kutani sweswi, rhumela rito leswaku swifuwo swa wena hinkwaswo swi tisiwa laha ku nga ni vutumbelo. Munhu wihi ni wihi ni xiharhi, leswi nga ta kumeka enhoveni swi nga ri endlwini, xihangu xi ta swi wela, kutani swi ta fa.”’”
20  Un’wana ni un’wana la chavaka rito ra Yehovha exikarhi ka malandza ya Faro a balekisa malandza ya yena ni swifuwo swa yena etindlwini,
21  kambe un’wana ni un’wana la nga vekangiki mbilu yakwe leswaku yi xixima rito ra Yehovha, a tshika malandza yakwe ni swifuwo swakwe enhoveni.
22  Kutani Yehovha a byela Muxe a ku: “Tshambulutela voko ematilweni leswaku ku na xihangu etikweni hinkwaro ra Egipta, ehenhla ka munhu ni xiharhi ni le ka swimila hinkwaswo swa nhova etikweni ra Egipta.”
23  Hiloko Muxe a tshambulutela nhonga yakwe ematilweni; Yehovha a tisa ku dzindza ni xihangu, ndzilo a wu rhelela emisaveni kutani Yehovha a nisa xihangu ehenhla ka tiko ra Egipta.
24  Hikwalaho ku na xihangu, ndzilo wu ri exikarhi ka xihangu. A xi ri xikulu ngopfu lerova a ku si tshama ku va ni xo fana na xona etikweni hinkwaro ra Egipta hi mpfhuka ri va tiko.
25  Xihangu xi ya emahlweni xi ba tiko hinkwaro ra Egipta. Xihangu xi be hinkwaswo leswi a swi ri enhoveni, ku suka eka munhu ku ya eka xiharhi ni mixaka hinkwayo ya swimila swa nhova; naswona xi tshovelele mixaka hinkwayo ya mirhi ya nhova.
26  Etikweni ra Goxeni laha vana va Israyele a va ri kona, hi kona ntsena laha ku nga vangiki na xihangu.
27  Eku heteleleni Faro a rhumela rito leswaku ku vitaniwa Muxe na Aroni, a ku eka vona: “Sweswi ndzi dyohile. Yehovha u lulamile, kambe mina ni vanhu va mina hi hoxile.
28  Kombelani Yehovha leswaku ku dzindza ni xihangu leswi humaka eka Xikwembu, swi va swi ringene. Kutani ndzi tiyimiserile ku mi tshika mi famba, naswona a mi nge he tshami.”
29  Hiloko Muxe a ku eka yena: “Hi ku hatlisa loko ndzi huma emutini ndzi ta tshambulutela mavoko eka Yehovha. Ku dzindza ku ta yimisiwa ni xihangu a xi nge he yi emahlweni, u ta tiva leswaku misava i ya Yehovha.
30  Loko ku ri wena ni malandza ya wena, ana se ndza swi tiva leswaku ni hi nkarhi wolowo a mi nge kombisi ku chava Yehovha Xikwembu.”
31  Hilaha a swi ri hakona, swimila swa ntsembyana ni maxalana a swi biwile, hikuva maxalana a ma ri ni min’oko kasi swimila swa ntsembyana a swa ha ku baleka swiluva.
32  Kambe koroni leyi tolovelekeke ni koroni yo tshwuka a swi biwanga, hikuva hi ku landza nguva a swi hlwerile.
33  Kutani Muxe a huma emutini a suka eka Faro a tshambulutela mavoko eka Yehovha, hiloko ku dzindza ku yima ni xihangu xi yima, mpfula a yi nanga emisaveni.
34  Loko Faro a vona leswaku mpfula ni xihangu ni ku dzindza swi yimile, a dyoha nakambe naswona a nonon’hwisa mbilu yakwe, yena ni malandza yakwe.
35  Mbilu ya Faro yi hambeta yi sihalala, kutani a nga va tshikanga vana va Israyele va famba, hilaha Yehovha a vuleke hakona ha Muxe.
28  “Loko ku ri wena, teka Aroni makwenu ni vana vakwe exikarhi ka vana va Israyele u n’wi tshineta eka wena leswaku a va muprista wa mina, Aroni, Nadabu na Abihu, Eliyazara na Ithamara, vana va Aroni.
2  U fanele u endlela Aroni makwenu tinguvu to kwetsima, ti va to vangama ni to saseka.
3  Wena u ta vulavula ni hinkwavo lavo tlhariha, lava nga ni mbilu leyi ndzi yi tateke hi moya wa vutlhari, kutani va fanele va endlela Aroni tinguvu to n’wi hlawulekisa, leswaku a va muprista wa mina.
4  “Tinguvu leti va nga ta ti endla hi leti: xinkwamana xa le xifuveni ni efodi ni nguvu yo pfumala mavoko ni nguvu yo leha ya swibokisana swa mavalavala, xifunengeto xa nhloko ni nceka; va fanele va endlela Aroni makwenu ni vana vakwe tinguvu to kwetsima, leswaku a va muprista wa mina.
5  Vona va ta teka nsuku ni harani ya wasi ni voya lebyi pendiweke byi va bya xivunguvungu, ni nguvu ya ribungwana ni ntsembyana wo vevuka.
6  “Kutani va ta endla efodi ya nsuku, harani ya wasi ni voya lebyi pendiweke byi va bya xivunguvungu, nguvu ya ribungwana ni ntsembyana wo vevuka lowu lukiweke, wu va ntirho wa mukhavisi.
7  Yi ta va ni swiphemu swimbirhi swa makatla leswi nga ta hlanganisiwa emakumu ya yona mambirhi, yi fanele yi hlanganisiwa.
8  Vamba leri nga ehenhla ka yona leri nga ta yi tsimba yi tiya, hi ku ya hi leswi ri endlisiweke xiswona ri fanele ri va ra malapi ya yona, leri endliweke hi nsuku, harani ya wasi ni voya lebyi pendiweke byi va bya xivunguvungu ni nguvu ya ribungwana ni ntsembyana wo vevuka lowu lukiweke.
9  “Kutani u fanele u teka maribye mambirhi ya onikisi u kovotla mavito ya vana va Israyele ehenhla ka wona,
10  u kovotla mavito ya tsevu ehenhla ka ribye rin’we ni mavito lama seleke ya tsevu ehenhla ka ribye lerin’wana, hi ntlhandlamano wa ku velekiwa ka vona.
11  U fanele u kovotla mavito ya vana va Israyele eka maribye lawa mambirhi, u ma kovotla hi ku ya hi ntirho wa la tirhaka hi maribye, hilaha mfungho u kovotliwaka hakona. U ta ma endla ma va eswiangarhelweni swa nsuku, hi yona ndlela leyi u nga ta endla hi yona.
12  U fanele u veka maribye mambirhi ehenhla ka swiphemu swa makatla swa efodi, swi va maribye ya xitsundzuxo eka vana va Israyele; kutani Aroni u fanele a rhwala mavito ya vona emahlweni ka Yehovha ehenhla ka swiphemu swakwe swimbirhi swa makatla swi va xitsundzuxo.
13  U fanele u endla swiangarhelo hi nsuku,
14  ni tinketana timbirhi ta nsuku lowo tenga. U ta ti endla ti fana ni tintambhu, hilaha pindza ri endliwaka hakona; u fanele u khomisa tinketana leti fanaka ni pindza eswiangarhelweni.
15  “Kutani u ta endla xinkwamana xa le xifuveni xa vuavanyisi hi ku ya hi ntirho wa mukhavisi. U ta xi endla hilaha efodi yi endliwaka hakona. U ta xi endla hi nsuku, harani ya wasi ni voya lebyi pendiweke byi va bya xivunguvungu ni nguvu ya ribungwana ni ntsembyana wo vevuka lowu lukiweke.
16  Loko xi petsiwile xi ta va matlhelo ya mune yo ringana, ku leha ka xona xi va vuanamo bya xandla kasi ku anama ka xona xi va vuanamo bya xandla.
17  U fanele u xi tata hi maribye, kwalaho ku va ni tilayini ta mune ta maribye. Layini yo sungula ku va rhubi, topazi ni emeralda.
18  Layini ya vumbirhi ku va tukoyisi, safiri ni yaspere.
19  Layini ya vunharhu ku va ribye ra lexemu, agata ni ametisita.
20  Layini ya vumune ku va krisolita ni onikisi ni jeyida. Ku ta va ni minkotloto ya nsuku etimbhoveni ta wona.
21  Maribye ma ta tlhandlamana hi ku landza mavito ya vana va Israyele, hi ku ya hi mavito ya vona ya 12. Ma ta fana niloko ku kovotliwa mfungho, ha rin’we hi ku ya hi vito ra rona, eka tinyimba ta 12.
22  “Ehenhla ka xinkwamana xa le xifuveni u fanele u endla tinketana leti lukiweke hi nsuku lowo tenga, ti fana ni pindza.
23  Ehenhla ka xinkwamana xa le xifuveni u fanele u endla swingwavila swimbirhi swa nsuku, kutani u fanele u vehela swingwavila leswimbirhi ehenhla ka makumu mambirhi ya xinkwamana xa le xifuveni.
24  U fanele u nghenisa mapindza mambirhi ya nsuku eswingwavileni swimbirhi leswi nga emakumu ka xinkwamana xa le xifuveni.
25  Kutani u ta nghenisa makumu mambirhi ya mapindza mambirhi eka swiangarhelo swimbirhi, naswona u fanele u swi vehela ehenhla ka swiphemu swimbirhi swa makatla ya efodi, emahlweni ka yona.
26  U fanele u endla swingwavila swimbirhi swa nsuku kutani u swi vehela emakumu mambirhi ya xinkwamana xa le xifuveni etlhelo ra xona ra le ndzeni leri langutaneke ni efodi endzeni.
27  U fanele u endla swingwavila swimbirhi swa nsuku kutani u swi vehela ehenhla ka swiphemu swimbirhi swa makatla swa efodi hi le hansi, emahlweni ka yona, ekusuhi ni laha yi hlanganisiweke kona, ehenhla ka vamba ra efodi.
28  Kutani va ta boha xinkwamana xa le xifuveni hi swingwavila swa xona, xi bohiwa ni swingwavila swa efodi hi ngoti ya wasi, leswaku xi hambeta xi va ehenhla ka vamba ra efodi naswona xinkwamana xa le xifuveni xi nga suki ehenhla ka efodi.
29  “Aroni u fanele a rhwala mavito ya vana va Israyele exinkwamaneni xa le xifuveni xa vuavanyisi ehenhla ka mbilu yakwe, loko a nghena eNdhawini yo Kwetsima leswaku xi va xitsundzuxo emahlweni ka Yehovha nkarhi hinkwawo.
30  U fanele u veka Urimi ni Thumimi exinkwamaneni xa le xifuveni xa vuavanyisi, swi ta va ehenhla ka mbilu ya Aroni loko a nghena emahlweni ka Yehovha; kutani Aroni u fanele a rhwala vuavanyisi bya vana va Israyele ehenhla ka mbilu yakwe emahlweni ka Yehovha nkarhi hinkwawo.
31  “U fanele u endla nguvu ya efodi yo pfumala mavoko, u yi endla hinkwayo hi harani ya wasi.
32  Ku fanele ku va ni mbhovo ehenhla ka yona, exikarhi ka yona. Mbhovo wa yona wu ta va ni ndzilakana lowu yi rhendzelaka, yi endliwa hi muluki wa mapesa. Yi ta fana ni mbhovo ya nguvu ya mahakatimba ya nsimbi, leswaku yi nga handzuki.
33  Eka nsomo wa yona u fanele u endla magrenada hi harani ya wasi ni voya lebyi pendiweke byi va bya xivunguvungu ni nguvu ya ribungwana ma rhendzela nsomo wa yona, ni swingelengele swa nsuku swi va exikarhi ka wona, swi yi rhendzela;
34  xingelengele xa nsuku ni grenada, xingelengele xa nsuku ni grenada swi rhendzela nsomo wa nguvu yo pfumala mavoko.
35  Yi fanele yi va eka Aroni leswaku a ta tirhela, kutani mpfumawulo lowu humaka eka yena wu fanele wu twiwa loko a ya evukwetsimelweni emahlweni ka Yehovha niloko a huma, leswaku a nga fi.
36  “U fanele u endla xiphepherhele lexi vangamaka xa nsuku lowo tenga kutani eka xona u kovotla mfungho lowu, ‘Vukwetsimi i bya Yehovha.’
37  U fanele u xi bohelela hi ngoti ya wasi, kutani xi fanele xi va eka xifunengeto xa nhloko. Xi ta va emahlweni ka xifunengeto xa nhloko.
38  Xi fanele xi va ehenhla ka mombo wa Aroni, naswona Aroni u fanele a hlamula swidyoho leswi swilo swo kwetsima swi dyoheriweke ha swona, leswi vana va Israyele va nga ta swi hlawulekisa, leswi vulaka tinyiko hinkwato ta vona to kwetsima; kutani xi fanele xi tshama emombyeni wakwe nkarhi hinkwawo leswaku va ta amukeriwa emahlweni ka Yehovha.
39  “U fanele u luka nguvu yo leha ya ntsembyana wo vevuka yi va ni swibokisana swa mavalavala kutani u endla xifunengeto xa nhloko hi ntsembyana wo vevuka, naswona u ta endla nceka, wu va ntirho wa muluki.
40  “Vana va Aroni u ta va endlela tinguvu to leha, naswona u fanele u va endlela minceka, u ta va endlela ni swo tsondzela nhloko, swi va swa ku vangama ni ku saseka.
41  U fanele u ambexa Aroni makwenu ni vana vakwe ha swona, naswona u fanele u va tota u tata voko ra vona hi matimba ivi u va hlawulekisa, kutani va fanele va va vaprista va mina.
42  Va endlele swirhangiso hi ntsembyana leswaku va funengeta nyama leyi nga ambalangiki. Swi ta suka emasengeni swi ya fika endzhumbini.
43  Kutani swi fanele swi va eka Aroni ni vana vakwe loko va nghena entsongeni wa nhlangano kumbe loko va ya ekusuhi ni alitari va ya tirhela endhawini yo kwetsima, leswaku va nga endli xidyoho, kunene va fa. I nawu wa hilaha ku nga riki na makumu eka yena ni vana vakwe lava nga ta ta endzhaku ka yena.
27  “Kutani u fanele u endla alitari hi ntsandza wa munga, ku leha ka yona yi va swisungunu swa ntlhanu kasi ku anama ka yona yi va swisungunu swa ntlhanu. Alitari yi fanele yi va ni matlhelo ya mune yo ringana, ku tlakuka ka yona yi va swisungunu swinharhu.
2  U fanele u yi endlela timhondzo ehenhla ka tinhla ta yona ta mune. Timhondzo ta yona ti ta veheriwa eka yona, kutani u ta yi nameka koporo.
3  U fanele u yi endlela swiolelo swo ola ha swona nkuma wa yona lowu nga ni mafurha, ni mafoxolo yo yona, ni minkambana ya yona, ni tiforoko ta yona, ni swo tamela ndzilo swa yona; swingolongondzwana swa yona hinkwaswo u ta swi endla hi koporo.
4  U fanele u yi endlela ritavala ri va rikoka leri endliweke hi koporo; kutani u ta endla swingwavila swa mune hi koporo ehenhla ka rikoka, emakumu ya rona ya mune.
5  U fanele u ri veka ehansi ka rhimi ya alitari leyi nga endzeni ka yona, kasi rikoka ri fanele ri va exikarhi ka alitari.
6  U fanele u endla tinsika ta alitari, tinsika ta yona ti endliwa hi ntsandza wa munga, kutani u fanele u ti nameka koporo.
7  Tinsika ta yona ti fanele ti nghenisiwa eswingwavileni, tinsika ti fanele ti va ematlhelo mambirhi ya alitari loko yi rhwariwa.
8  U ta yi endla hi mapulanga yi va bokisi leri pfulekeke. Va ta yi endla hilaha a ku kombeke hakona entshaveni.
9  “U fanele u endla xivava xa tabernakela. Xivava xa tlhelo leri languteke eNegebu, ku ya edzongeni xi ri ni swincikinyo swa ntsembyana wo vevuka lowu lukiweke, ku leha ka tlhelo rin’we i swisungunu swa 100.
10  Kutani tiphuphu ta xona ta 20 ni minkotloto ya tona ya 20 i swa koporo. Timhingu ta tiphuphu ni mahlangano ya tona i swa silivhere.
11  Hikwalaho swi tano ni hi ku leha ka tlhelo ra n’walungu, swincikinyo swi va swisungunu swa 100 kasi tiphuphu ta xona ta 20 ni minkotloto ya tona ya 20 swi va swa koporo, timhingu ta tiphuphu ni mahlangano ya swona swi va swa silivhere.
12  Loko ku ri ku anama ka xivava, swincikinyo swa tlhelo ra vupela-dyambu i swisungunu swa 50, tiphuphu ta xona ti ri khume ni minkotloto ya tona yi ri khume.
13  Ku anama ka xivava etlhelo ra vuxa ku ya evuhuma-dyambu i swisungunu swa 50.
14  Kutani ku ni swisungunu swa 15 swa swincikinyo etlhelo rin’we, tiphuphu ta rona i tinharhu ni minkotloto ya tona i yinharhu.
15  Eka tlhelo lerin’wana ku ni swisungunu swa 15 swa swincikinyo, tiphuphu ta rona i tinharhu ni minkotloto ya tona i yinharhu.
16  “Kutani enyangweni ya xivava ku ni xiavanyiso lexi nga leha swisungunu swa 20, leswi endliweke hi harani ya wasi ni voya lebyi pendiweke byi va bya xivunguvungu ni nguvu ya ribungwana ni ntsembyana wo vevuka lowu lukiweke, wu va ntirho wa muluki, tiphuphu ta xona i mune ni minkotloto ya tona i mune.
17  Hinkwato tiphuphu leti rhendzelaka xivava ti boheleriwe hi swilo swa silivhere, kasi timhingu ta tona i ta silivhere kambe minkotloto ya tona i ya koporo.
18  Ku leha ka xivava i swisungunu swa 100, kasi ku anama i swisungunu swa 50, ni ku tlakuka i swisungunu swa ntlhanu swa ntsembyana wo vevuka lowu lukiweke, kutani minkotloto ya swona i ya koporo.
19  Swingolongondzwana hinkwaswo swa tabernakela evutirhelini bya yona hinkwabyo, ni swikhomiso hinkwaswo swa ntsonga swa yona, ni swikhomiso hinkwaswo swa xivava i swa koporo.
20  “Loko ku ri wena, u ta lerisa vana va Israyele leswaku va ku kumela mafurha yo tenga ya mutlhwari, lama khuvutiweke, ma va ya rivoni, leswaku ku lumekiwa timboni nkarhi hinkwawo.
21  Entsongeni wa nhlangano, ehandle ka nguvu leyi sirhelelaka leyi nga ekusuhi ni Vumbhoni, Aroni ni vana vakwe va ta ri lulamisa ku sukela nimadyambu ku ya fikela nimixo emahlweni ka Yehovha. I nawu wa hilaha ku nga riki na makumu eka switukulwana swa vona, lowu faneleke wu endliwa hi vana va Israyele.
7  Hikwalaho Yehovha a byela Muxe a ku: “Vona, ndzi ku endle Xikwembu eka Faro, kutani Aroni makwenu u ta va muprofeta wa wena.
2  Wena—u ta vulavula hinkwaswo leswi ndzi nga ta ku lerisa swona; kutani Aroni makwenu u ta vulavula na Faro, yena u fanele a tshika vana va Israyele va huma etikweni rakwe.
3  Loko ku ri mina, ndzi ta sihalarisa mbilu ya Faro, kunene ndzi ta andzisa swikombiso swa mina ni masingita ya mina etikweni ra Egipta.
4  Kambe Faro a nge mi yingisi; kutani ndzi ta veka voko ra mina ehenhla ka Egipta, ndzi humesa mavuthu ya mina, vanhu va mina, ku nga vana va Israyele etikweni ra Egipta hi vuavanyisi lebyikulu.
5  Kunene Vaegipta va ta tiva leswaku hi mina Yehovha loko ndzi tshambuluta voko ra mina ndzi lwa na Egipta, hakunene ndzi ta humesa vana va Israyele exikarhi ka vona.”
6  Kutani Muxe na Aroni va hambeta va endla hilaha Yehovha a va leriseke hakona. Va endle tano.
7  Muxe a a ri ni malembe ya 80 hi vukhale kasi Aroni a a ri ni malembe ya 83 hi vukhale loko va ya vulavula na Faro.
8  Kutani Yehovha a byela Muxe na Aroni a ku:
9  “Loko Faro o mi byela a ku, ‘Endlani singita,’ kutani wena u ta byela Aroni u ku, ‘Teka nhonga ya wena u yi lahlela ehansi emahlweni ka Faro.’ Yi ta hundzuka nyoka leyikulu.”
10  Hiloko Muxe na Aroni va ya eka Faro kutani va endla hilaha Yehovha a leriseke hakona. Hikwalaho Aroni a lahlela nhonga yakwe ehansi emahlweni ka Faro ni malandza yakwe kutani yi hundzuka nyoka leyikulu.
11  Kambe, Faro na yena a vitana tintlhari ni valoyi; kutani vaprista lava endlaka masalamusi va Egipta na vona va endla nchumu lowu fanaka hi masalamusi ya vona.
12  Hiloko un’wana ni un’wana wa vona a lahlela nhonga yakwe ehansi, kutani ti hundzuka tinyoka letikulu; kambe nhonga ya Aroni yi mita tinhonga ta vona.
13  Hambiswiritano, mbilu ya Faro yi sihalala, a nga va yingisanga hilaha Yehovha a vuleke hakona.
14  Hiloko Yehovha a byela Muxe a ku: “Mbilu ya Faro ya nonon’hwa. U arile ku tshika vanhu va famba.
15  Yana eka Faro nimixo. Waswivo! Yena u ya ematini! Wena u tilunghiselela ku hlangana na yena etlhelo ka Nambu wa Nayili, u khoma nhonga leyi hundzukeke nyoka.
16  Kutani u ta ku eka yena, ‘Yehovha Xikwembu xa Vaheveru u ndzi rhume eka wena, a ku: “Tshika vanhu va mina va famba leswaku va ta ndzi tirhela emananga,” kambe a wu yingisanga ku fikela sweswi.
17  Yehovha u te: “U ta tiva hi leswi leswaku hi mina Yehovha. Sweswi ndzi ba mati lama nga eNambyeni wa Nayili hi nhonga leyi nga evokweni ra mina, kunene ma ta hundzuka ngati.
18  Kutani tinhlampfi leti nga eNambyeni wa Nayili ti ta fa, kunene Nambu wa Nayili wu ta nun’hwa, naswona Vaegipta a va nge naveli ku nwa mati lama humaka eNambyeni wa Nayili.”’”
19  Endzhaku ka sweswo Yehovha a byela Muxe a ku: “Byela Aroni u ku, ‘Teka nhonga ya wena u tshambulutela voko ehenhla ka mati ya Egipta, ehenhla ka milambu ya vona, ehenhla ka misele ya vona ya Nayili, ehenhla ka swidziva swa vona swa tinhlanga ni le henhla ka mati ya vona hinkwawo lama biyeleriweke, leswaku ma ta hundzuka ngati.’ Kunene ku ta va ni ngati etikweni hinkwaro ra Egipta, eswibyeni swo vatliwa ni le swibyeni swa ribye.”
20  Hi ku hatlisa Muxe na Aroni va endla hilaha Yehovha a va leriseke hakona, kutani a tlakusa nhonga yakwe a ba mati lawa a ma ri eNambyeni wa Nayili emahlweni ka mahlo ya Faro ni malandza yakwe, hiloko mati hinkwawo lawa a ma ri eNambyeni wa Nayili ma hundzuka ngati.
21  Kutani tinhlampfi leti a ti ri eNambyeni wa Nayili ti fa, naswona Nambu wa Nayili wu sungula ku nun’hwa; Vaegipta a va nga swi koti ku nwa mati lama humaka eNambyeni wa Nayili; kutani ku va ni ngati etikweni hinkwaro ra Egipta.
22  Hambiswiritano, vaprista lava endlaka masalamusi va Egipta va endla leswi fanaka hi vutshila bya vona bya le xihundleni; lerova mbilu ya Faro yi hambeta yi sihalala, naswona a nga va yingisanga, hilaha Yehovha a vuleke hakona.
23  Hikwalaho Faro a hundzuluka a ya endlwini yakwe, leswi na swona mbilu yakwe a yi vanga na mhaka na swona.
24  Kutani Vaegipta hinkwavo va rhendzeleka ematlhelweni ya Nambu wa Nayili va cela mati yo nwa, hikuva a va nga swi koti ku nwa mati ya Nambu wa Nayili.
25  Kutani ku hela masiku ya nkombo endzhaku ka loko Yehovha a be Nambu wa Nayili.
34  Kutani Yehovha a byela Muxe a ku: “Tikovotlele swiphepherhele swimbirhi swa maribye leswi fanaka ni swo sungula, ndzi ta tsala marito lawa a ma ri eka swiphepherhele swo sungula, leswi u swi fayeke.
2  U lungheka nimixo hikuva u fanele u tlhandlukela eNtshaveni ya Sinayi nimixo, u yima ekusuhi na mina ehenhla ka ntshava.
3  Kambe a ku na munhu ni un’we la nga tlhandlukaka na wena, naswona u nga pfumeleli munhu ni un’we a vonaka entshaveni hinkwayo. Ku tlula kwalaho, ku hava ntlhambi wa tinyimpfu kumbe ntlhambi wa tihomu lowu nga ta dya emahlweni ka ntshava yoleyo.”
4  Hikwalaho Muxe a kovotla swiphepherhele swimbirhi swa maribye leswi fanaka ni swo sungula, kutani a pfuka nimpundzu swinene a tlhandlukela eNtshaveni ya Sinayi, hilaha Yehovha a n’wi leriseke hakona, naswona a a khome swiphepherhele swimbirhi swa maribye hi mavoko.
5  Yehovha a rhelela a ri epapeni kutani a yima na yena kwalaho a vula vito ra Yehovha.
6  Yehovha a hundza emahlweni ka xikandza xakwe, a vula a ku: “Yehovha, Yehovha, Xikwembu xa tintswalo ni nsovo, la hlwelaka ku hlundzuka, la teleke musa wa rirhandzu ni ntiyiso,
7  la hlayiselaka vanhu va magidi musa wa rirhandzu, la rivalelaka xihoxo ni ku tlula nawu ni xidyoho, kambe a nga ka a nga tshiki ku xupula la faneriwaka hi ku xupuriwa, la xupulaka vana ni vatukulu hikwalaho ka xihoho xa vatatana, ehenhla ka xitukulwana xa vunharhu ni le henhla ka xitukulwana xa vumune.”
8  Hi ku hatlisa Muxe a nkhinsama a tiwisela ehansi.
9  Hiloko a ku: “Oho Yehovha, sweswi, loko ndzi kume ku tsakeriwa ematihlweni ya wena, ndzi kombela leswaku Yehovha a famba swin’we na hina, hikuva i vanhu va tinhamu to sihalala, wena u ta rivalela xihoxo xa hina ni xidyoho xa hina, wena u ta hi teka hi ri rifuwo ra wena.”
10  Hiloko yena a ku: “Sweswi ndzi endla ntwanano: Ndzi ta endla swilo swo hlamarisa emahlweni ka vanhu va wena hinkwavo, leswi nga si tshamaka swi tumbuluxiwa emisaveni hinkwayo kumbe exikarhi ka matiko hinkwawo; hakunene vanhu hinkwavo lava u nga exikarhi ka vona va ta vona ntirho wa Yehovha, hikuva i nchumu lowu chavisaka lowu ndzi wu endlaka ha wena.
11  “Tihlayisele leswi ndzi ku lerisaka swona namuntlha. Ndzi hlongola Vaamori ni Vakanana ni Vaheti ni Vaperezi ni Vahivhi ni Vayebusi emahlweni ka wena.
12  Tivonele leswaku u nga endli ntwanano ni vaaki va tiko leri u yaka eka rona, hikuva wu nga ha va ntlhamu eka wena.
13  Kambe n’wina mi ta hirimuxa tialitari ta vona, naswona mi ta tshova ni tinsika ta vona to kwetsima, ni timhandzi ta vona to kwetsima mi ta ti tsema.
14  A wu fanelanga u nkhisamela xikwembu ximbe, hikuva Yehovha, loyi vito rakwe a nga Rilaveta, i Xikwembu xa rilaveta;
15  hikuva u nga tshuka u endla ntwanano ni vaaki va tiko, hikuva entiyisweni va ta endla rimbewu leri nga amukelekiki ni swikwembu swa vona, naswona va endlela swikwembu swa vona xitlhavelo, kunene un’wana u ta ku rhamba kutani u ta dya swin’wana swa xitlhavelo xa yena.
16  U ta boheka ku teka vana va vona va vanhwanyana u tekela vana va wena, kunene vana va vona va vanhwanyana va ta endla rimbewu leri nga amukelekiki ni swikwembu swa vona, va endla leswaku vana va wena va majaha va endla rimbewu leri nga amukelekiki ni swikwembu swa vona.
17  “U nga tiendleli swikwembu swa xifaniso xa hava lexi n’okisiweke.
18  “U ta hlayisa nkhuvo wa swinkwa leswo-ke-comela. U ta dya swinkwa leswo-ke-comela hilaha ndzi ku leriseke hakona, masiku ya nkombo hi nkarhi lowu vekiweke hi n’hweti ya Abibi, hikuva u hume hi n’hweti ya Abibi aEgipta.
19  “Hinkwaswo leswi pfulaka mbeleko ro sungula i swa mina, ni malunghana ni swifuwo swa wena hinkwaswo, mativula ya nkunzi ni ya nyimpfu.
20  Mativula ya mbhongolo u ta ma kutsula hi nyimpfu. Kambe loko u nga ma kutsuli, u fanele u ma tshova nhamu. Mativula hinkwawo ya vana va wena vaxinuna u ta ma kutsula. Va nga humeleli emahlweni ka mina va nga khomanga nchumu.
21  “U ta tirha masiku ya tsevu, kambe hi siku ra vunkombo u ta hlayisa savata. U ta hlayisa savata hi nkarhi wa ku rima ni wa ntshovelo.
22  “U ta hambeta u endla nkhuvo wa mavhiki hi swirhangana swa ntshovelo wa koroni, ni nkhuvo wa ku hlengeleta eku heleni ka lembe.
23  “Waxinuna un’wana ni un’wana wa n’wina u ta humelela kanharhu hi lembe emahlweni ka Hosi ya ntiyiso, Yehovha, Xikwembu xa Israyele.
24  Hikuva ndzi ta hlongola matiko emahlweni ka wena, naswona ndzi ta endla ndhawu ya wena yi va leyikulu; a ku na munhu la nga ta navela tiko ra wena loko wa ha tlhandlukele ku ya vona xikandza xa Yehovha Xikwembu xa wena, kanharhu hi lembe.
25  “U nga tshuki u endla ngati ya xitlhavelo xa mina yi va xitlhavelo swin’we ni leswi cheriweke comela. Xitlhavelo xa nkhuvo wa paseka xi nga tshuki xi siyiwa ku fikela nimixo.
26  “Mihandzu leyinene ya misava ya wena leyi wupfeke ku sungula u ta yi tisa endlwini ya Yehovha Xikwembu xa wena. “U nga tshuki u sweka ximbutana entswambeni wa mana wa xona.”
27  Yehovha a ya emahlweni a byela Muxe a ku: “Titsalele marito lawa ehansi, hikuva ndzi endla ntwanano na wena ni vana va Israyele hi ku landza marito lawa.”
28  Kutani a tshama kwalaho na Yehovha masiku ya 40 ni vusiku bya 40. A nga dyanga xinkwa naswona a nga nwanga mati. Kutani a tsala marito ya ntwanano eswiphepherheleni, Marito ya Khume.
29  Kutani loko Muxe a rhelela a suka eNtshaveni ya Sinayi, swiphepherhele swimbirhi swa Vumbhoni a swi ri evokweni ra Muxe loko a rhelela a suka entshaveni, Muxe a a nga swi tivi leswaku nhlonge ya xikandza xakwe a yi humesa miseve hikwalaho ka leswi a vulavuleke na yena.
30  Loko Aroni ni vana va Israyele hinkwavo va vona Muxe, phela waswivo, nhlonge ya xikandza xakwe a yi humesa miseve kutani va chava ku tshinela ekusuhi na yena.
31  Kutani Muxe a va vitana. Hikwalaho Aroni ni tindhuna hinkwato leti nga exikarhi ka ntshungu va tlhelela eka yena, Muxe a sungula ku vulavula na vona.
32  Ro sungula endzhaku ka sweswo vana va Israyele hinkwavo va tshinela ekusuhi na yena, kutani a va lerisa hinkwaswo leswi Yehovha a n’wi byeleke swona eNtshaveni ya Sinayi.
33  Loko Muxe a heta ku vulavula na vona, a funengela nturhu exikandzeni.
34  Kambe loko Muxe a nghena emahlweni ka Yehovha ku ya vulavula na yena, a a susa nturhu kukondza a huma. Kutani a huma a ya vulavula ni vana va Israyele leswi a lerisiweke swona.
35  Vana va Israyele va vona xikandza xa Muxe, leswaku nhlonge ya xikandza xa Muxe yi humesa miseve; Muxe a tlhela a funengela nturhu exikandzeni kukondza a nghena a vulavula na yena.
37  Kutani Bezalele a endla Areka hi ntsandza wa munga. Ku leha ka yona a ku ri swisungunu swimbirhi ni hafu, ku anama ka yona ku ri xisungunu ni hafu ni ku tlakuka ka yona ku ri xisungunu ni hafu.
2  Hiloko a yi nameka nsuku lowo tenga endzeni ni le handle naswona a yi endlela ndzilakana hi nsuku wu yi rhendzela.
3  Endzhaku ka sweswo a yi vumbela swingwavila swa mune hi nsuku, swi ri swa le henhla ka milenge ya yona ya mune, swingwavila swimbirhi swi ri swa tlhelo rin’we ra yona kasi swingwavila swimbirhi swi ri swa tlhelo lerin’wana ra yona.
4  Endzhaku ka sweswo, a endla tinsika hi ntsandza wa munga ivi a ti nameka nsuku.
5  Hiloko a nghenisa tinsika eswingwavileni ematlhelo ya Areka ti ri ta ku rhwala Areka.
6  A ya emahlweni a endla xifunengeto hi nsuku lowo tenga. Ku leha ka xona a ku ri swisungunu swimbirhi ni hafu kasi ku anama ka xona ku ri xisungunu ni hafu.
7  Ku tlula kwalaho a endla makerubu mambirhi hi nsuku. A ma fula hi hamula emakumu mambirhi ya xifunengeto.
8  Kerubu yin’we a yi ri emakumu lawaya kasi kerubu leyin’wana yi ri emakumu man’wana. A endla makerubu exifunengetweni emakumu mambirhi ya xona.
9  Kutani makerubu lawa a ma phurumula timpapa timbirhi ehenhla, ma ungamela ehenhla ka xifunengeto hi timpapa ta wona, ni swikandza swa wona a swi langutanile. Swikandza swa makerubu a swi langute exifunengetweni.
10  Kutani a endla tafula hi ntsandza wa munga. Ku leha ka rona a ku ri swisungunu swimbirhi, ku anama ka rona ku ri xisungunu xin’we ni ku tlakuka ka rona ku ri xisungunu ni hafu.
11  Hiloko a ri nameka nsuku lowo tenga naswona a ri endlela ndzilakana hi nsuku wu ri rhendzela.
12  Endzhaku ka sweswo, a ri endlela rhimi ya vuanamo bya voko yi ri rhendzela kutani a endla ndzilakana wa nsuku wu ri rhendzela, wu ri wa rhimi.
13  Ku tlula kwalaho, a vumba swingwavila swa mune hi nsuku, a veka swingwavila ehenhla ka tinhla ta mune ta milenge ya mune.
14  Swingwavila a swi ri ekusuhi ni rhimi, swi ri swiseketelo swa tinsika ta ku rhwala tafula.
15  Hiloko a endla tinsika hi ntsandza wa munga ti ri ta ku rhwala tafula, a ti nameka nsuku.
16  Endzhaku ka sweswo a endla swibya swa le henhla ka tafula hi nsuku lowo tenga, tindyelo ta rona ni swinwelo swa rona ni minkambana ya rona ni swikelelo swa rona, leswi a ku ta cheriwa ha swona leswi cheriwaka egandzelweni.
17  Kutani a endla xo tlhoma rivoni hi nsuku lowo tenga. A fula xo tlhoma rivoni hi hamula. Matlhelo ya xona ni marhavi ya xona, swinwelo swa xona, swikhaviso swa xona swa bundzu ni swiluva swa xona a swi veheriwe eka xona.
18  Marhavi ya tsevu a ma tlhomiwe etlhelo ka xona, marhavi manharhu ya xo tlhoma rivoni ma ri etlhelo rin’we ra xona kasi marhavi manharhu ya xo tlhoma rivoni ma ri etlhelo lerin’wana ra xona.
19  Swinwelo swinharhu leswi vumbekeke ku fana ni swiluva swa almondi a swi ri eka ntlawa wun’we wa marhavi, ku rhanga swikhaviso swa bundzu ku landzela swiluva; kasi swinwelo swinharhu leswi vumbekeke ku fana ni swiluva swa almondi a swi ri eka ntlawa lowun’wana wa marhavi, ku rhanga swikhaviso swa bundzu ku landzela swiluva. Hi yona ndlela leyi a swi ri ha yona hi marhavi ya tsevu lawa a ma tlhomiwe eka xo tlhoma rivoni.
20  Eka xo tlhoma rivoni a ku ri ni swinwelo swa mune leswi a swi vumbeke ku fana ni swiluva swa almondi, swi siyana ni swikhaviso swa xona swa bundzu ni swiluva swa xona.
21  Xikhaviso xa bundzu lexi nga ehansi ka marhavi mambirhi a xi veheriwe eka xona, ni xikhaviso xa bundzu ehansi ka marhavi mambirhi laman’wana a xi veheriwe eka xona, ni xikhaviso xa bundzu ehansi ka marhavi man’wana mambirhi a xi veheriwe eka xona, emarhavini ya tsevu lama tlhomiweke eka xo tlhoma rivoni.
22  Swikhaviso swa xona swa bundzu a swi veheriwe eka xona. Hinkwaxo ka xona a xi ri nchumu wun’we lowu furiweke hi hamula, xi endliwe hi nsuku lowo tenga.
23  Hiloko a endla timboni ta xona ta nkombo ni swo tamela ngoti ya rivoni swa xona ni swo tamela ndzilo swa xona hi nsuku lowo tenga.
24  A swi endla hi talenta yin’we ya nsuku lowo tenga ni swingolongondzwana swa xona hinkwaswo.
25  Kutani a endla alitari ya murhi wa risuna hi ntsandza wa munga. Ku leha ka yona a ku ri xisungunu xin’we ni ku anama ka yona ku ri xisungunu xin’we, yi ri ni matlhelo ya mune lama ringanaka, ku tlakuka ka yona a ku ri swisungunu swimbirhi. Timhondzo ta yona a ti veheriwe eka yona.
26  Hiloko a nameka nsuku lowo tenga ehenhla ka yona ni matlhelo ya yona lama yi rhendzelaka ni le timhondzweni ta yona, kutani a yi endlela ndzilakana hi nsuku wu yi rhendzela.
27  A yi endlela swingwavila swimbirhi hi nsuku ehansi ka ndzilakana wa yona ematlhelo mambirhi ya yona, ematlhelo mambirhi lama furhalelaneke ya yona swi va swiseketelo swa tinsika to yi rhwala hi tona.
28  Endzhaku ka sweswo a yi endlela tinsika hi ntsandza wa munga kutani a ti nameka nsuku.
29  Ku engetela kwalaho, a endla mafurha yo kwetsima ya ku tota ni xinun’hweriso xa murhi wa risuna xo tenga, wu va ntirho wa muendli wa mafurha.
23  “U nga tshuki u rungula mhaka leyi nga riki ntiyiso. U nga tirhisani ni lowo homboloka hi ku va mbhoni leyi kunguhataka madzolonga.
2  U nga tshuki u landzelela ntshungu lowu nga ni swikongomelo swo biha; u nga tshuki u humesa vumbhoni enjhekanjhekisanweni, leswaku u hambuka ni ntshungu hi xikongomelo xa ku soholota vululami.
3  Loko ku ri la nga xisiwana, u nga tshuki u kombisa rihlawulo enjhekanjhekisanweni na yena.
4  “Loko wo tshuka u hlangana ni nkunzi ya nala wa wena kumbe mbhongolo ya yena yi lahleka, hakunene u ta yi tlherisela eka yena.
5  Loko wo tshuka u vona mbhongolo ya un’wana loyi u n’wi vengaka yi etlele ehansi ka ndzhwalo wa yona, u nga n’wi tshiki. Hakunene u ta n’wi pfuna ku yi ntshunxa.
6  “A wu fanelanga u soholota xiboho xa vuavanyisi bya munhu wa ka n’wina la nga xisiwana enjhekanjhekisanweni na yena.
7  “U fanele u va ekule ni rito ra vunwa. U nga dlayi la pfumalaka nandzu ni la lulameke, hikuva la hombolokeke a ndzi nge vuli leswaku u lulamile.
8  “A wu fanelanga u amukela xifumbarheriso, hikuva xifumbarheriso xi pfala mahlo ya vanhu lava vonaka kahle naswona xi nga soholota marito ya vanhu lava lulameke.
9  “U nga tshuki u tshikilela muluveri, hilaha na n’wina mi wu tivaka hakona moya-xiviri wa muluveri, hikuva mi ve valuveri etikweni ra Egipta.
10  “U ta byala mbewu etikweni ra wena ku ringana malembe ya tsevu kutani u ta hlengeleta ntshovelo wa rona.
11  Kambe hi lembe ra vunkombo u ta ri tshika ri nga rimiwi, u ta ri tshika ri va fusi, vanhu va n’wina lava nga swisiwana va ta dya eka rona; kutani leswi va swi siyeke swi ta dyiwa hi swivandzana swa nhova. Hi yona ndlela leyi u nga ta endla ha yona hi nsimu ya wena ya vhinya ni mutlhwari wa wena.
12  “U ta tirha ntirho wa wena masiku ya tsevu; kambe hi siku ra vunkombo u ta tshika, leswaku nkunzi ya wena ni mbhongolo ya wena swi wisa, ni n’wana wa hlonga ra wena ra xisati ni muluveri va tiphyuphyisa.
13  “Mi tivonela eka hinkwaswo leswi ndzi mi byeleke swona; mi nga tshuki mi vula vito ra swikwembu swimbe. A ri fanelanga ri twiwa emilon’wini ya n’wina.
14  “U ta ndzi tlangela nkhuvo kanharhu hi lembe.
15  U ta hlayisa nkhuvo wa swinkwa leswo-ke-comela. U ta dya swinkwa leswo-ke-comela masiku ya nkombo hilaha ndzi ku leriseke hakona, hi nkarhi lowu vekiweke en’hwetini ya Abibi, hikuva u hume hi yona aEgipta. Va nga tshuki va humelela emahlweni ka mina va nga khomanga nchumu.
16  U ta tlangela ni nkhuvo wa ntshovelo wa mihandzu leyi wupfeke ku sungula ya mintirho ya wena, wa leswi u swi byaleke emasin’wini; u ta tlangela ni nkhuvo wa ku hlengeleta eku heleni ka lembe loko u hlengeleta mintirho ya wena emasin’wini.
17  Kanharhu hi lembe, waxinuna un’wana ni un’wana wa n’wina u ta humelela emahlweni ka xikandza xa Hosi ya ntiyiso, Yehovha.
18  “U nga tshuki u endla ngati ya xitlhavelo xa mina yi va xitlhavelo swin’we ni leswi cheriweke comela. Mafurha ya nkhuvo wa mina ma nga tshami vusiku hinkwabyo ku fikela nimixo.
19  “Mihandzu leyinene ya misava ya wena leyi wupfeke ku sungula, u yi tisa endlwini ya Yehovha Xikwembu xa wena. “U nga tshuki u sweka ximbutana entswambeni wa mana wa xona.
20  “Mina ndzi rhuma ntsumi emahlweni ka wena leswaku yi ku hlayisa endleleni ni ku ku fikisa endhawini leyi ndzi ku lunghiseleleke yona.
21  Tivonele hikwalaho ka yona u yingisa rito ra yona. U nga tikhomi hi ndlela ya vuxandzuki eka yona, hikuva a yi nge ku rivaleli ku tlula nawu ka n’wina; hikuva vito ra mina ri le ndzeni ka yona.
22  Kambe loko u yingisa rito ra yona hi ku helela, entiyisweni u endla hinkwaswo leswi ndzi nga ta swi vulavula, kunene ndzi ta venga valala va wena ndzi karhata lava va ku karhataka.
23  Hikuva ntsumi ya mina yi ta famba emahlweni ka wena yi ku fikisa eka Vaamori ni Vaheti ni Vaperezi ni Vakanana, Vahivhi ni Vayebusi, kunene ndzi ta va herisa.
24  U nga tshuki u nkhinsamela swikwembu swa vona kumbe u yengiwa ku swi tirhela, naswona u nga tshuki u endla nchumu wihi ni wihi lowu fanaka ni mintirho ya vona, kambe u ta va wisa hakunene, naswona u ta mbundzumuxa hakunene tinsika ta vona to kwetsima.
25  Kutani mi ta tirhela Yehovha Xikwembu xa n’wina, kunene u ta katekisa xinkwa xa n’wina ni mati ya n’wina; hakunene ndzi ta susa vuvabyi exikarhi ka wena.
26  A nge vi kona wansati la onhakeriweke hi khwiri kumbe la nga mhika etikweni ra wena. Ndzi ta endla leswaku nhlayo ya masiku ya wena yi andza.
27  “Ndzi ta rhuma ku chava ka mina emahlweni ka wena, kunene ndzi ta pfilunganya vanhu hinkwavo lava u nga ta fika exikarhi ka vona, hakunene ndzi ta ku nyika nhamu ya valala va wena hinkwavo.
28  Ndzi ta rhuma gome emahlweni ka wena, kutani ri ta hlongola Vahivhi, Vakanana ni Vaheti va suka emahlweni ka wena.
29  A ndzi nge va hlongoli hi lembe rin’we emahlweni ka wena, leswaku tiko ri nga vi rhumbi kutani swivandzana swa nhova swi andza ku ku tlula hakunene.
30  Ndzi ta va hlongola emahlweni ka wena hakatsongo-tsongo kukondza u andza hakunene u teka tiko ri va ra wena.
31  “Ndzilakana wa wena ndzi ta wu veka wu suka eLwandle ro Tshwuka wu ya fika elwandle ra Vafilisita ni ku suka emananga ku ya fika eNambyeni; hikuva vaaki va tiko ndzi ta va nyikela evokweni ra n’wina, kunene u ta va hlongola emahlweni ka wena.
32  A wu fanelanga u endla ntwanano na vona kumbe swikwembu swa vona.
33  Va nga tshuki va tshama etikweni ra wena, leswaku va nga ku endli u ndzi dyohela. Loko wo tshuka u tirhela swikwembu swa vona, swi ta va ntlhamu eka wena.”
22  “Loko munhu o tshuka a yiva nkunzi kumbe nyimpfu kutani a yi dlaya kumbe a yi xavisa, u ta riha nkunzi hi ntlhanu wa tona entlhambini wa tihomu ni nyimpfu hi mune wa tona entlhambini wa tinyimpfu.
2  (“Loko khamba ro kumeka ri ri karhi ri tshova ri yiva kutani ri biwa ri fa, a ku na nandzu wa ngati hikwalaho ka rona.
3  Loko ro tlhaveriwa hi dyambu, nandzu wa ngati wu kona eka rona.) “Hakunene ri ta riha. Loko ri nga ri na nchumu, ri ta xavisiwa hikwalaho ka swilo leswi ri swi yiveke.
4  Loko hakunene leswi yiviweke swo kumeka evokweni ra rona swa ha hanya, ku sukela eka nkunzi ku ya eka mbhongolo ni nyimpfu, ri ta riha swi andzisiwe kambirhi.
5  “Loko munhu a dyiseta ensin’wini kumbe ensin’wini ya vhinya naswona a tshika swifuwo swakwe swa ndzhwalo kutani swi heta nsimu yin’wana, u ta riha hi leswinene swa nsimu yakwe kumbe hi leswinene swa nsimu yakwe ya vhinya.
6  “Loko ndzilo wo tshuka wu hangalaka kutani wu lumeka mitwa, ivi wu hisa tinyandza kumbe mahlanga ya koroni kumbe nsimu, hakunene loyi a lumekeke ndzilo u ta riha leswi hisiweke.
7  “Loko munhu o tshuka a nyika munhu-kulobye mali kumbe swilo leswaku a swi hlayisa, kutani swi yiviwa endlwini ya munhu yoloye, loko khamba ro kumeka, ri ta riha swi andzisiwe kambirhi.
8  Loko khamba ri nga kumeki, n’wini wa yindlu u ta tshinetiwa ekusuhi ni Xikwembu xa ntiyiso ku vona loko a nga yi tekanga nhundzu ya munhu-kulobye.
9  Malunghana ni mhaka yin’wana ni yin’wana ya ku tlula nawu, leyi khumbaka nkunzi, mbhongolo, nyimpfu, nguvu, ni xin’wana ni xin’wana lexi lahlekeke, lexi a nga vulaka a ku, ‘Lexi hi xona,’ mhaka ya vona havambirhi yi ta tisiwa eka Xikwembu xa ntiyiso. Loyi Xikwembu xi nga ta vula leswaku u hombolokile, u ta riha munhu-kulobye swi andzisiwe kambirhi.
10  “Loko munhu o tshuka a nyika munhu-kulobye mbhongolo kumbe nkunzi kumbe nyimpfu kumbe xifuwo xihi ni xihi leswaku a swi hlayisa, kutani xi fa kumbe xi lamala kumbe xi tekiwa xi nga voniwanga hi munhu,
11  havumbirhi bya vona va ta hlambanya hi Yehovha leswaku un’wana a nga tekanga nhundzu ya munhu-kulobye; n’wini wa swona u ta swi amukela kutani loyi un’wana a nge rihi.
12  Kambe loko entiyisweni swi yiviwe eka yena, u ta riha n’wini wa swona.
13  Loko entiyisweni xi handzuleriwe hi xivandzana, u ta xi tisa xi va vumbhoni. Nchumu lowu handzuleriweke hi xivandzana a nge wu rihi.
14  “Kambe loko munhu o tshuka a lomba xo karhi eka munhu-kulobye, kutani xi lamala kumbe xi fa loko xi nga ri eka n’wini wa xona, hakunene u ta riha.
15  Loko xi ri ni n’wini wa xona, a nge rihi. Loko xi lombiwile, ndziho wu ta huma emalini ya ku lombiwa ka xona.
16  “Kutani loko munhu o tshuka a kanganyisa nhwana la nga si tshembisiwaka, ivi a etlela na yena, hakunene u ta n’wi teka a va nsati wa yena hi ndzovolo.
17  Loko tata wakwe a ala hi ku helela ku n’wi nyika yena, u ta hakela mali hi xiringaniso xa mali yo lovola vanhwana.
18  “U nga tshuki u londzovota noyi wa xisati a hanya.
19  “Un’wana ni un’wana la etlelaka ni xiharhi, hakunene u ta dlayiwa.
20  “Loyi a endlelaka swikwembu swin’wana switlhavelo handle ka Yehovha a ri yexe, u ta lovisiwa.
21  “U nga tshuki u khoma muluveri hi tihanyi kumbe u n’wi tshikilela, hikuva n’wina mi ve valuveri etikweni ra Egipta.
22  “Mi nga tshuki mi xanisa noni yihi ni yihi kumbe n’wana la nga riki na tatana.
23  Loko mo tshuka mi n’wi xanisile, kutani a huwelela eka mina, hakunene ndzi ta twa xirilo xa yena;
24  kunene ku hlundzuka ka mina ku ta va kukulu, kunene ndzi ta mi dlaya hi banga, kutani vavasati va n’wina va ta va tinoni ni vana va n’wina va ta va vana lava nga riki na vatatana.
25  “Loko u lombisa mali eka vanhu va mina, eka loyi a xanisekaka ekusuhi na wena, u nga tshuki u fana ni mudyeleri eka yena. Mi nga tshuki mi lava ntswalo eka yena.
26  “Loko wo teka nguvu ya munhu-kuloni yi va xitiyisekiso xa nandzu, u ta yi tlherisela eka yena loko dyambu ri pela.
27  Hikuva hi yona ntsena nguvu leyi a nga na yona. I nkhancu wa nhlonge ya yena. Xana u ta etlela hi yini? Loko a huwelela eka mina, kunene ndzi ta yingisa, hikuva ndzi ni nsovo.
28  “U nga tshuki u rhuketela Xikwembu kumbe u rhukana ndhuna exikarhi ka vanhu varikwenu.
29  “Ntshovelo wa wena lowukulu ni ku khapakhapa ka xikamelo xa wena u nga tshuki u swi nyika u ri karhi u kanakana. U ta ndzi nyika mativula ya vana va wena va majaha.
30  Ndlela leyi u nga ta endla ha yona hi nkunzi ya wena ni nyimpfu ya wena hi leyi: Swi ta hambeta swi ri ni mana wa swona masiku ya nkombo. Hi siku ra vunhungu u ta ndzi nyika swona.
31  “N’wina mi ta tikombisa mi ri vanhu lava kwetsimaka eka mina; mi nga tshuki mi dya nyama enhoveni, hileswaku nchumu lowu handzuleriweke hi xivandzana. Mi ta yi lahlela etimbyaneni.
38  A ya emahlweni a endla alitari ya gandzelo ro hisiwa hi ntsandza wa munga. Ku leha ka yona a ku ri swisungunu swa ntlhanu ni ku anama ka yona ku ri swisungunu swa ntlhanu, yi ri matlhelo ya mune yo ringana, ku tlakuka ka yona a ku ri swisungunu swinharhu.
2  Hiloko a endla timhondzo ta yona ehenhla ka tinhla ta mune ta yona. Timhondzo ta yona a ti veheriwe eka yona. Endzhaku ka sweswo, a yi nameka koporo.
3  Endzhaku ka sweswo a endla swingolongondzwana hinkwaswo swa alitari, swiolelo ni mafoxolo ni minkambana, tiforoko ni swo tamela ndzilo. Swingolongondzwana swa yona hinkwaswo a swi endla hi koporo.
4  Ku tlula kwalaho a endla ritavala eka alitari, rikoka leri endliweke hi koporo, ehansi ka rhimi ya yona, ehansi ku ya exikarhi ka yona.
5  Hiloko a vumba swingwavila swa mune emakumu ya mune ekusuhi ni ritavala ra koporo, swi ri swiseketelo swa tinsika.
6  Endzhaku ka sweswo a endla tinsika hi ntsandza wa munga, a ti nameka koporo.
7  Kutani a nghenisa tinsika eswingwavileni ematlhelo ya alitari ti ri ta ku yi rhwala hi tona. A yi endla hi mapulanga yi va bokisi leri pfulekeke.
8  Kutani a endla xihlambelo xa koporo ni xiangamo xa koporo hi ku tirhisa swivoni swa vavasati lava nga malandza lava a va endla ntirho lowu hleriweke enyangweni ya ntsonga wa nhlangano.
9  Kutani a endla xivava. Swincikinyo swa xivava swa tlhelo leri languteke eNegebu, ku ya edzongeni, a swi ri swa ntsembyana wo vevuka lowu lukiweke, swi ri swisungunu swa 100.
10  Tiphuphu ta kona ta 20 ni minkotloto ya kona ya 20 a swi ri swa koporo. Timhingu ta tiphuphu ni mahlangano ya tona a swi ri swa silivhere.
11  Nakambe, etlhelweni ra n’walungu a ku ri ni swisungunu swa 100. Tiphuphu ta rona ta 20 ni minkotloto ya tona ya 20 a swi ri swa koporo. Timhingu ta tiphuphu ni mahlangano ya tona a swi ri swa silivhere.
12  Kambe etlhelweni ra vupela-dyambu, swincikinyo a swi ri swa swisungunu swa 50. Tiphuphu ta rona a ti ri khume ni minkotloto ya tona yi ri khume. Timhingu ta tiphuphu ni mahlangano ya tona a swi ri swa silivhere.
13  Kutani etlhelweni ra le vuxeni leri languteke evuhuma-dyambu a ku ri swisungunu swa 50.
14  Swincikinyo a swi ri swisungunu swa 15 etlhelweni rin’we. Tiphuphu ta rona a ti ri tinharhu ni minkotloto ya tona yi ri yinharhu.
15  Kutani etlhelweni lerin’wana, eka rona ni le ka tlhelo lerin’wana ra nyangwa ya xivava, swincikinyo a swi ri swisungunu swa 15. Tiphuphu ta rona a ti ri tinharhu ni minkotloto ya tona a yi ri yinharhu.
16  Swincikinyo hinkwaswo swa xivava leswi swi xi rhendzeleke a swi ri swa ntsembyana wo vevuka lowu lukiweke.
17  Minkotloto ya tiphuphu a yi ri ya koporo. Timhingu ta tiphuphu ni mahlangano ya tona a swi ri swa silivhere ni le henhla ka tona a ti namekiwe silivhere, naswona a ku ri ni mahlangano ya silivhere ya tiphuphu hinkwato ta xivava.
18  Kutani xiavanyiso xa nyangwa ya xivava a wu ri ntirho wa muluki, xi ri xa harani ya wasi ni voya lebyi pendiweke byi va bya xivunguvungu ni nguvu ya ribungwana ni ntsembyana wo vevuka lowu lukiweke, ku leha ka xona a ku ri swisungunu swa 20 kasi ku anama ka xona xi ri swisungunu swa ntlhanu, xi ringana ni swincikinyo swa xivava.
19  Tiphuphu ta xona ta mune ni minkotloto ya tona ya mune a swi ri swa koporo. Timhingu ta xona a ti ri ta silivhere naswona tinhloko ta tona ni mahlangano ya tona a swi namekiwe silivhere.
20  Kutani hinkwaswo swikhomiso swa ntsonga swa tabernakela, ni leswi rhendzeleke xivava a swi ri swa koporo.
21  Leswi landzelaka i nxaxamelo wa swilo swa tabernakela, tabernakela ya Vumbhoni, leswi xaxametiweke hi xileriso xa Muxe ku ri vutirheli bya Valevhi ehansi ka nkongomiso wa Ithamara n’wana wa Aroni lowa muprista.
22  Kutani Bezalele n’wana wa Uri n’wana wa Huru wa nyimba ya Yuda a endla hinkwaswo leswi Yehovha a swi leriseke Muxe.
23  A a ri na Oholiyabu n’wana wa Ahisamaki wa nyimba ya Dani, la tivaka ntirho wa mavoko ni mukhavisi ni muluki wa harani ya wasi ni voya lebyi pendiweke byi va bya xivunguvungu ni nguvu ya ribungwana ni ntsembyana wo vevuka.
24  Nsuku hinkwawo lowu tirhisiweke entirhweni hinkwawo wa ndhawu yo kwetsima wu va ntsengo wa nsuku wa gandzelo leri ndziwitiwaka, titalenta ta 29 ni tixikele ta 730 hi ku ya hi xikele ya ndhawu yo kwetsima.
25  Kutani silivhere ya lava va tsarisiweke va ntshungu a yi ri titalenta ta 100 ni tixikele ta 1 775 hi ku ya hi xikele ya ndhawu yo kwetsima.
26  Hafu ya xikele ya munhu ha un’we a ku ri hafu ya xikele hi ku ya hi xikele ya ndhawu yo kwetsima, eka vavanuna hinkwavo lava hundzelaka eka lava tsarisiweke ku suka eka malembe ya 20 hi vukhale ku ya ehenhla, va ringana 603 550.
27  Titalenta ta 100 ta silivhere ti tirhisiwe eku vumbiweni ka minkotloto ya ndhawu yo kwetsima ni minkotloto ya nguvu leyi sirhelelaka. Minkotloto ya 100 yi ringana ni titalenta ta 100, talenta yin’we eka nkotloto wun’we.
28  Kutani eka tixikele ta 1 775 a endla timhingu ta tiphuphu naswona a nameka tinhloko ta tona, a ti hlanganisa swin’we.
29  Koporo ya gandzelo leri ndziwitiwaka a yi ri titalenta ta 70 ni tixikele ta 2 400.
30  Kutani a tirhisa yona ku endla minkotloto ya nyangwa ya ntsonga wa nhlangano ni alitari ya koporo ni ritavala ra koporo leri nga ra yona, ni swingolongondzwana hinkwaswo swa alitari,
31  ni minkotloto leyi rhendzelaka xivava, ni minkotloto ya nyangwa ya xivava, ni swikhomiso swa ntsonga hinkwaswo swa tabernakela ni swikhomiso swa ntsonga hinkwaswo leswi rhendzeleke xivava.
32  Hi nkarhi wolowo vanhu va vona leswaku Muxe a a heta nkarhi wo leha ku rhelela entshaveni. Kutani vanhu va hlengeletana eka Aroni va ku eka yena: “Yima, u hi endlela xikwembu lexi nga ta hi rhangela, hikuva malunghana na Muxe loyi, wanuna loyi a hi rhangeleke hi huma etikweni ra Egipta, kunene a hi tivi leswaku ku endleke yini ha yena.”
2  Hiloko Aroni a ku eka vona: “Susani swingwavila swa nsuku leswi nga etindleveni ta vasati va n’wina, swa vana va n’wina va majaha ni va vanhwanyana, mi swi tisa eka mina.”
3  Kutani vanhu va sungula ku susa swingwavila hinkwaswo swa nsuku leswi a swi ri etindleveni ta vona va swi tisa eka Aroni.
4  Hiloko a teka nsuku emavokweni ya vona, a wu vumba hi xitirho xa ku kovotla a endla xifaniso lexi n’okisiweke xa rhole. Kutani va sungula ku vula va ku: “Oho Israyele, hi lexi Xikwembu xa wena, lexi ku rhangeleke xi ku humesa etikweni ra Egipta.”
5  Loko Aroni a vona leswi, a aka alitari emahlweni ka xona. Eku heteleleni Aroni a huwelela a ku: “Ku ni nkhuvo wa Yehovha mundzuku.”
6  Hikwalaho esikwini leri landzelaka va hatle va pfuka, kutani va sungula ku humesa magandzelo yo hisiwa naswona va nyikela switlhavelo swa xinakulobye. Endzhaku ka sweswo vanhu va tshame ehansi leswaku va dya ni ku nwa. Hiloko va suka va yima leswaku va titsakisa.
7  Kutani Yehovha a byela Muxe a ku: “Famba, rhelela, hikuva vanhu va wena lava u va rhangeleke u va humesa etikweni ra Egipta va onhile.
8  Va hambuke hi ku hatlisa endleleni leyi ndzi va leriseke leswaku va famba ha yona. Va tiendlele xifaniso lexi n’okisiweke xa rhole naswona va hambeta va xi nkhinsamela ni ku xi endlela switlhavelo va ku, ‘Oho Israyele, hi lexi Xikwembu xa wena, lexi ku rhangeleke xi ku humesa etikweni ra Egipta.’”
9  Yehovha a ya emahlweni a byela Muxe a ku: “Ndzi langute vanhu lava kutani waswivo, i vanhu va tinhamu to sihalala.
10  Sweswi ndzi tshike, leswaku vukarhi bya mina byi va pfurhela, ndzi va lovisa, ndzi endla wena u va tiko lerikulu.”
11  Muxe a kombela Yehovha Xikwembu hi matimba, a ku: “Oho Yehovha, ha yini vukarhi bya wena byi pfurhela vanhu va wena lava u va humeseke etikweni ra Egipta hi matimba lamakulu ni hi voko ra matimba?
12  Ha yini Vaegipta va fanele ku vula va ku, ‘U va humese hi kungu ro biha leswaku a va dlaya etintshaveni ni ku va lovisa evuandlalweni bya misava’? Hundzuka evukarhini bya wena lebyi pfurhaka u tisola eka vubihi lebyi u lavaka ku byi endla eka vanhu va wena.
13  Tsundzuka Abrahama, Isaka na Israyele malandza ya wena, lawa u ma hlambanyeleke, hi ku ma byela u ku, ‘Ndzi ta andzisa mbewu ya n’wina ku fana ni tinyeleti ta matilo, naswona tiko hinkwaro leri ndzi ri hlawuleke ndzi ta ri nyika mbewu ya n’wina, leswaku kunene va ta tshama eka rona hilaha ku nga riki na makumu.’”
14  Kutani Yehovha a tisola hikwalaho ka vubihi lebyi a vuleke leswaku u ta byi endla eka vanhu vakwe.
15  Endzhaku ka sweswo Muxe a hundzuluka a rhelela a suka entshaveni ni swiphepherhele swimbirhi swa Vumbhoni evokweni, swiphepherhele swi tsariwe ematlhelo ya swona hamambirhi. A swi tsariwe hala ni hala.
16  Swiphepherhele a swi endliwe hi Xikwembu, naswona leswi tsariweke a ku ri ntsalo wa Xikwembu wu kovotliwe eswiphepherheleni.
17  Kutani Yoxuwa a twa huwa ya vanhu hikwalaho ka ku huwelela ka vona, hiloko a byela Muxe a ku: “Ku ni huwa ya nyimpi enxaxeni.”
18  Kambe yena a ku: “A hi mpfumawulo wa ku yimbelela hikwalaho ka xiendlo xa matimba,Naswona a hi mpfumawulo wa ku yimbelela hikwalaho ka ku hluriwa;Mpfumawulo lowu ndzi wu twaka i wa ku yimbelela kun’wana.”
19  Kutani hi ku hatlisa loko a ri ekusuhi ni nxaxa naswona a vona rhole ni ku cina, Muxe a sungula ku kariha ngopfu, xikan’we-kan’we a swi cukumeta ehansi swiphepherhele leswi a swi ri emavokweni a swi faya ehansi ka ntshava.
20  Hiloko a teka rhole leri va ri endleke a ri hisa hi ndzilo naswona a ri sila kukondza ri va mapa, endzhaku a ri haxa ehenhla ka vuandlalo bya mati, kutani a ri nwisa vana va Israyele.
21  Endzhaku ka sweswo Muxe a ku eka Aroni: “Vanhu lava va ku endle yini leswi u va tiseleke xidyoho lexikulu?”
22  Hiloko Aroni a ku: “U nga pfumeleli vukarhi bya hosi ya mina byi pfurha. Wena u va tiva kahle vanhu lava leswaku va voyamele eku endleni ka leswo biha.
23  Va ndzi byele va ku, ‘Hi endlele xikwembu lexi nga ta hi rhangela, hikuva malunghana na Muxe loyi, wanuna loyi a hi rhangeleke hi huma etikweni ra Egipta, kunene a hi tivi leswaku ku endleke yini ha yena.’
24  Hikwalaho ndzi va byele ndzi ku, ‘I va mani lava nga ni nsuku? A va yi suse va ndzi nyika yona.’ Kutani ndzi yi lahlela endzilweni hiloko ku huma rhole leri.”
25  Muxe a swi vona leswaku vanhu a va nga ha lawuleki, hikuva Aroni u va tshikile va nga ha lawuleki leswaku ku va xisandzu exikarhi ka vakaneti va vona.
26  Hiloko Muxe a yima enyangweni ya nxaxa a ku: “I va mani lava yimaka na Yehovha? A va te eka mina!” Hinkwavo vana va Levhi va hlengeletana eka yena.
27  Kutani a va byela a ku: “Yehovha Xikwembu xa Israyele u te, ‘Un’wana ni un’wana wa n’wina a a khwekete banga rakwe etsheveni. Nghenani enxaxeni mi nghena nyangwa hi nyangwa, un’wana ni un’wana a dlaya makwavo, un’wana ni un’wana munhu-kuloni, un’wana ni un’wana munghana wakwe lonkulu.’”
28  Vana va Levhi va endla hilaha Muxe a vuleke hakona, lerova hi siku rero evanhwini ku wa vavanuna va kwalomu ka 3 000.
29  Muxe a ya emahlweni a ku: “Namuntlha tatani voko ra n’wina hi matimba hikwalaho ka Yehovha, hikuva un’wana ni un’wana wa n’wina u lwa ni n’wana wakwe ni makwavo, leswaku a mi katekisa namuntlha.”
30  Kutani hi siku leri landzelaka Muxe a byela vanhu a ku: “N’wina—mi endle xidyoho lexikulu, sweswi ndzi ta tlhandlukela eka Yehovha. Kumbexana ndzi nga kombela ku rivaleriwa ka xidyoho xa n’wina.”
31  Hikwalaho Muxe a tlhelela eka Yehovha a ku: “Oho, vanhu lava va endle xidyoho lexikulu, hikuva va tiendlele xikwembu hi nsuku!
32  Kambe sweswi onge u nga rivalela xidyoho xa vona,—loko swi nga ri tano, ndzi kombela u ndzi sula ebukwini ya wena leyi u yi tsaleke.”
33  Kambe, Yehovha a byela Muxe a ku: “Mani na mani la ndzi dyoheleke ndzi ta n’wi sula ebukwini ya mina.
34  Sweswi, tana, rhangela vanhu u va yisa laha ndzi ku byeleke kona. Waswivo! Ntsumi ya mina yi ta famba emahlweni ka wena, naswona siku ndzi tisaka nxupulo wa mina, kunene ndzi ta tisa nxupulo ehenhla ka vona hikwalaho ka xidyoho xa vona.”
35  Kutani Yehovha a tisela vanhu khombo hikuva va endle rhole, leri Aroni a ri endleke.
6  Kutani Yehovha a byela Muxe a ku: “Sweswi u ta vona leswi ndzi nga ta swi endla eka Faro, hikuva u ta va tshika va famba hi voko leri nga ni matimba, naswona u ta va hlongola etikweni rakwe hi voko leri nga ni matimba.”
2  Xikwembu xi ya emahlweni xi vulavula na Muxe xi ku eka yena: “Hi mina Yehovha.
3  A ndzi hamba ndzi humelela eka Abrahama, Isaka na Yakobe ndzi ri Xikwembu xa Matimba Hinkwawo, kambe malunghana ni vito ra mina, Yehovha, a ndzi ti tivisanga ha rona eka vona.
4  Kutani ndzi simeke ni ntwanano wa mina na vona leswaku ndzi va nyika tiko ra Kanana, tiko ra vuluveri bya vona leri va luveleke eka rona.
5  Mina, ndzi ku twile ku konya ka vana va Israyele, lava Vaegipta va va endleke mahlonga, naswona ndza wu tsundzuka ntwanano wa mina.
6  Hikokwalaho byela vana va Israyele u ku, ‘Hi mina Yehovha, kunene ndzi ta mi humesa eku tshikileriweni hi mintirho yo nonon’hwa ya Vaegipta, ndzi mi kutsula evuhlongeni bya vona, hakunene ndzi ta mi kutsula hi voko leri tshambulutiweke ni hi vuavanyisi lebyikulu.
7  Kunene ndzi ta mi teka mi va vanhu va mina, hakunene ndzi ta tikombisa ndzi ri Xikwembu eka n’wina; na n’wina kunene mi ta tiva leswaku hi mina Yehovha Xikwembu xa n’wina loyi a mi humesaka ehansi ka mintirho yo nonon’hwa ya Egipta.
8  Kunene ndzi ta mi yisa etikweni leri ndzi yimiseke voko ra mina ndzi hlambanyela ku ri nyika Abrahama, Isaka na Yakobe; hakunene ndzi ta mi nyika rona ri va ra n’wina. Hi mina Yehovha.’”
9  Endzhaku Muxe a vulavula ni vana va Israyele hi mhaka leyi, kambe a va n’wi yingisanga Muxe hikwalaho ka ku hela matimba ni hikwalaho ka vuhlonga lebyi nonon’hwaka.
10  Hiloko Yehovha a vulavula na Muxe a ku:
11  “Nghena, byela Faro hosi ya Egipta leswaku u fanele a tshika vana va Israyele va huma etikweni rakwe.”
12  Kambe Muxe a vulavula emahlweni ka Yehovha, a ku: “Waswivo! Vana va Israyele a va ndzi yingisanga; xana Faro u ta ndzi yingisisa ku yini, tanihi leswi milomu ya mina yi nga yimbangiki?”
13  Kambe Yehovha a ya emahlweni a vulavula na Muxe na Aroni, a tirhisa vona ku humesa xileriso eka vana va Israyele ni le ka Faro, hosi ya Egipta, leswaku a ta humesa vana va Israyele etikweni ra Egipta.
14  Lava i varhangeri va yindlu ya vatata wa vona: Vana va Ruveni, mativula ya Israyele, a ku ri Hanoko na Palu, Hezroni na Karimi. Leyi i mindyangu ya Ruveni.
15  Vana va Simiyoni a ku ri Yemuwele na Yamini na Ohadi na Yakini na Sohari na Xawulo, vana va wansati wa Mukanana. Leyi i mindyangu ya Simiyoni.
16  Lawa i mavito ya vana va Levhi, hi ku ya hi mindyangu ya vatukulu va vona: Gerixoni na Kohata na Merari. Malembe ya vutomi bya Levhi a ku ri malembe ya 137.
17  Vana va Gerixoni a ku ri Libni na Ximeyi, hi ku ya hi mindyangu ya vona.
18  Vana va Kohata a ku ri Amirama na Izihara na Hebroni na Uziyele. Malembe ya vutomi bya Kohata a ku ri malembe ya 133.
19  Vana va Merari a ku ri Maheli na Muxi. Leyi a ku ri mindyangu ya Valevhi, hi ku ya hi mindyangu ya vatukulu va vona.
20  Kutani Amirama a teka Yokebedi hahani wakwe a va nsati wakwe. Endzhakunyana a n’wi tswalela Aroni na Muxe. Malembe ya vutomi bya Amirama a ku ri malembe ya 137.
21  Vana va Izihara a ku ri Kora na Nefege na Zikiri.
22  Vana va Uziyele a ku ri Mixayele na Elizafani na Sitri.
23  Kutani Aroni a teka Elixeba n’wana wa Aminadaba, makwavo wa xisati wa Nasoni a va nsati wakwe. Endzhakunyana a n’wi tswalela Nadabu na Abihu, Eliyazara na Ithamara.
24  Vana va Kora a ku ri Asiri na Elkana na Abiyasafa. Leyi a ku ri mindyangu ya vana va Kora.
25  Kutani Eliyazara n’wana wa Aroni a teka un’wana wa vana va Putiyele a va nsati wakwe. Endzhakunyana a n’wi tswalela Finiyasi. Lava i varhangeri va vatata wa Valevhi, hi ku ya hi mindyangu ya vona.
26  Loyi i Aroni na Muxe lava Yehovha a va byeleke a ku: “Humesani vana va Israyele etikweni ra Egipta hi ku ya hi mavuthu ya vona.”
27  Hi vona a va byela Faro hosi ya Egipta leswaku a humesa vana va Israyele aEgipta. I Muxe na Aroni.
28  Kutani hi siku leri Yehovha a vulavuleke na Muxe etikweni ra Egipta ha rona,
29  Yehovha a ya emahlweni a byela Muxe a ku: “Hi mina Yehovha. Byela Faro hosi ya Egipta hinkwaswo leswi ndzi ku byelaka swona.”
30  Hiloko Muxe a vulavula emahlweni ka Yehovha a ku: “Waswivo! Milomu ya mina a yi yimbanga, kutani Faro u ta ndzi yingisisa ku yini?”
31  Yehovha a ya emahlweni a vulavula na Muxe a ku:
2  “Waswivo, ndzi vitana Bezalele n’wana wa Uri hi vito, n’wana wa Huru wa nyimba ya Yuda.
3  Ndzi ta n’wi tata moya wa Xikwembu hi vutlhari ni ku twisisa ni vutivi ni ntirho wun’wana ni wun’wana wa mavoko,
4  wa ku fula switirho, wa ku tirha hi nsuku ni silivhere ni koporo,
5  ni ku tirha hi maribye a ma namarheta ni ku tirha hi ntsandza a endla swilo swa mixaka hinkwayo.
6  Loko ku ri mina, waswivo, ndzi veka Oholiyabu swin’we na yena n’wana wa Ahisamaki wa nyimba ya Dani, kutani eka un’wana ni un’wana la tlhariheke embilwini ndzi nghenisa vutlhari, leswaku hakunene va endla hinkwaswo leswi ndzi ku leriseke swona:
7  ntsonga wa nhlangano ni areka ya xitiyisekiso ni xifunengeto lexi nga ehenhla ka yona, ni swingolongondzwana hinkwaswo swa ntsonga,
8  ni tafula ni swibya swa rona, ni xo tlhoma rivoni xa nsuku lowo tenga ni swingolongondzwana swa xona hinkwaswo, ni alitari ya murhi wa risuna,
9  ni alitari ya gandzelo ro hisiwa ni swingolongondzwana swa yona hinkwaswo, ni xihlambelo ni xiangamo xa xona,
10  ni tinguvu leti lukiweke ni tinguvu to kwetsima ta Aroni lowa muprista ni tinguvu ta vana vakwe leswaku va va vaprista;
11  ni mafurha ya ku tota ni xinun’hweriso xa murhi wa risuna xa vukwetsimelo. Va ta endla hinkwaswo hilaha ndzi ku leriseke hakona.”
12  Yehovha a ya emahlweni a byela Muxe a ku:
13  “Loko ku ri wena, vulavula ni vana va Israyele u ku, ‘Ngopfu-ngopfu mi ta hlayisa tisavata ta mina, hikuva i xikombiso exikarhi ka mina na n’wina eka switukulwana swa n’wina, mi tiva leswaku mina Yehovha ndza mi hlawulekisa.
14  Mi fanele mi hlayisa savata, hikuva i nchumu wo kwetsima eka n’wina. Loyi a nga ta yi nyamisa u ta dlayiwa hakunene. Loko un’wana o tshuka a tirha hi savata, moya-xiviri wolowo wu fanele wu dlayiwa exikarhi ka vanhu va ka vona.
15  Ntirho wu nga endliwa hi masiku ya tsevu, kambe hi siku ra vunkombo i savata ya ku wisa hilaha ku heleleke. I nchuwu wo kwetsima eka Yehovha. Un’wana ni un’wana la endlaka ntirho hi siku ra savata u ta dlayiwa hakunene.
16  Kutani vana va Israyele va fanele va hlayisa savata, leswaku va hetisisa savata eswitukulwaneni swa vona. I ntwanano wa hilaha ku nga riki na makumu.
17  I xikombiso xa hilaha ku nga riki na makumu exikarhi ka mina ni vana va Israyele, hikuva hi masiku ya tsevu Yehovha u endle matilo ni misava, kambe hi siku ra vunkombo a wisa, a tiphyuphyisa.’”
18  Kutani hi ku hatlisa loko a hete ku vulavula na yena eNtshaveni ya Sinayi, a nyika Muxe swiphepherhele swimbirhi swa Vumbhoni, swiphepherhele swa maribye lama tsariweke hi ritiho ra Xikwembu.
21  Leswi i swiboho swa vuavanyisi leswi u nga ta swi veka emahlweni ka vona:
2  “Loko wo tshuka u xava hlonga ra Muheveru, ri ta va hlonga malembe ya tsevu, kambe hi lembe ra vunkombo ri ta huma ri ntshunxekile, ri nga rihanga nchumu.
3  Loko ri fike ri ri roxe, ri ta huma ri ri roxe. Loko ri ri ni nsati, nsati wa rona u ta huma na rona.
4  Loko n’wini wa rona a ri nyika nsati kutani yena a ri tswalela vana va majaha kumbe va vanhwanyana, nsati ni vana va ta va va n’wini wa rona, rona ri ta huma ri ri roxe.
5  Kambe loko hlonga ro vula hi ku sindzisa ri ku, ‘Entiyisweni ndzi rhandza n’wini wanga, nsati wanga ni vana vanga; a ndzi lavi ku huma ndzi ntshunxekile,’
6  n’wini wa rona u ta ri tshineta ekusuhi ni Xikwembu xa ntiyiso naswona u ta ri yimisa ri khegetela nyangwa kumbe rimba ra nyangwa; n’wini wa rona u ta ri boxa ndleve hi risungunu, kutani ri ta va hlonga ra yena hilaha ku nga riki na makumu.
7  “Loko munhu o tshuka a xavisa n’wana wa yena wa nhwanyana a va hlonga, a nge humi kukota leswi hlonga ra xinuna ri humisaka xiswona.
8  Loko a nga tsakisi ematihlweni ya n’wini wakwe lerova a nga n’wi hlawuli a va nsati lontsongo kambe a n’wi ntshunxa, a nge pfumeleriwi ku n’wi xavisela vanhu vambe hikwalaho ka leswi a n’wi xengeke.
9  Kutani loko o n’wi hlawulela n’wana wakwe wa jaha, u ta endla hi ku ya hi mfanelo leyi faneleke vanhwanyana.
10  Loko o teka nsati un’wana, leswi a ti hanyisaka ha swona ni swiambalo swa yena ni mfanelo ya yena ya vukati swi nga hungutiwi.
11  Loko yena a nga n’wi endleli swilo leswi swinharhu, yena u ta huma mahala, a nga hakeli mali.
12  “Loyi a nga ta ba munhu lerova a fa, hakunene u ta dlayiwa.
13  Kambe loko munhu a nga tumbelelanga naswona Xikwembu xa ntiyiso xi swi pfumelele hi voko ra yena, ndzi ta mi lunghisela ndhawu leyi a nga balekelaka eka yona.
14  Loko munhu o tshuka a karihela munhu-kulobye a kala a n’wi dlaya hi mano, hambiloko a ri ealitarini ya mina u ta n’wi teka kona leswaku a fa.
15  Loyi a baka tata wakwe ni mana wakwe, hakunene u ta dlayiwa.
16  “Loyi a tlhakisaka munhu ni loyi kunene a n’wi xavisaka kumbe loyi a nga ta kumeka evokweni rakwe, hakunene u ta dlayiwa.
17  “Loyi a rhukanaka tata wakwe ni mana wakwe, hakunene u ta dlayiwa.
18  “Loko vanhu vo tshuka va holovisana kutani munhu a ba munhu-kulobye hi ribye kumbe hi xikomu a nga fi kambe a boheka ku tshama esangwini rakwe;
19  loko o suka a yima a famba-famba ehandle hi nxongotelo wakwe, loyi a n’wi beke u ta pona ku xupuriwa; ntsena u ta riha nkarhi wa ntirho wa yoloye lowu lahlekeke kukondza a hola hilaha ku heleleke.
20  “Loko munhu o tshuka a ba hlonga rakwe ra xinuna kumbe ra xisati hi nhonga kutani ri fela evokweni ra yena, hakunene rona ri ta rihiwa.
21  Kambe loko ro hanya siku rin’we kumbe masiku mambirhi, a ri nge rihiwi hikuva i mali ya yena.
22  “Loko vanhu vo tshuka va lwa kutani va vavisa wansati la tikeke naswona vana vakwe va huma kambe ku nga humeleli khombo, hakunene yena u ta rihiwa ku onhakeriwa hi ku ya hilaha n’wini wa wansati a nga ta n’wi rihisa hakona; u ta wu humesa eka vaavanyisi.
23  Kambe loko ko humelela khombo a fa, u ta humesa moya-xiviri hi moya-xiviri,
24  tihlo hi tihlo, tino hi tino, voko hi voko, nenge hi nenge,
25  ku hisiwa hi ku hisiwa, mbanga hi mbanga, xibakele hi xibakele.
26  “Loko munhu o tshuka a ba tihlo ra hlonga rakwe ra xinuna kumbe tihlo ra hlonga rakwe ra xisati, hakunene a ri onha, u ta ri tshika ri famba ri ntshunxekile a riha tihlo ra rona.
27  Loko ko va tino ra hlonga ra yena ra xinuna kumbe tino ra hlonga ra yena ra xisati leri a ri guleke, u ta ri tshika ri famba ri ntshunxekile a riha tino ra rona.
28  “Loko nkunzi yo tshuka yi tlhava wanuna kumbe wansati kutani yoloye a fa, hakunene nkunzi yoleyo yi ta khandliwa hi maribye, kambe nyama ya yona a yi nge dyiwi; n’wini wa nkunzi a nge xupuriwi.
29  Kambe loko eku sunguleni nkunzi yoleyo a yi tala ku tlhava naswona n’wini wa yona a a lemukisiwile kambe a nga yi rindzi, ivi yi dlaya wanuna kumbe wansati, nkunzi yoleyo yi ta khandliwa hi maribye ni n’wini wa yona u ta dlayiwa.
30  Loko o sindzisiwa ku humesa nkutsulo, u ta humesa hakelo ya nkutsulo wa moya-xiviri wa yena hi ku ya hi leswi a nga ta sindzisiwa swona.
31  Ku nga khathariseki leswaku yi tlhave n’wana wa jaha kumbe yi tlhave n’wana wa nhwanyana, u ta endliwa hi ku ya hi xiboho lexi xa vuavanyisi.
32  Loko nkunzi yi tlhave hlonga ra xinuna kumbe ra xisati, yena u ta humesa mali leyi ringanaka tixikele ta 30 a yi nyika n’wini wa rona, kambe nkunzi yi ta khandliwa hi maribye.
33  “Loko munhu o tshuka a pfula mugodi, kumbe munhu o tshuka a cela mugodi a nga wu seleteli, kutani nkunzi kumbe mbhongolo yi wela eka wona,
34  n’wini wa mugodi u ta riha. Mali yi ta tlhelela eka n’wini wa xona, kutani xifuwo lexi feke xi ta va xa yena.
35  Loko nkunzi yo tshuka yi vavisa nkunzi ya munhu-kulobye kutani yi fa, va ta xavisa nkunzi leyi hanyaka ivi va avelana mali leyi yi xaviweke ha yona; va ta avelana ni leyi feke.
36  Kumbe loko a swi tiviwa leswaku nkunzi a yi ri ni ntolovelo wa ku tlhava eku sunguleni kambe n’wini wa yona a nga yi rindzi, hakunene u ta riha nkunzi hi nkunzi, kutani leyi yi feke yi ta va ya yena.
25  Yehovha a ya emahlweni a vulavula na Muxe a ku:
2  “Vulavula ni vana va Israyele leswaku va ta ndzi hlengeletela munyikelo: Mi ta hlengeleta munyikelo wa mina eka munhu un’wana ni un’wana loyi a susumetiwaka hi mbilu ya yena.
3  Munyikelo lowu mi nga ta wu hlengeleta eka vona hi lowu: nsuku ni silivhere ni koporo,
4  ni harani ya wasi, ni voya lebyi pendiweke byi va bya xivunguvungu, ni nguvu ya ribungwana, ni ntsembyana wo vevuka ni voya bya mbuti,
5  ni madzovo ya makhuna lama pendiweke ma va yo tshwuka, ni madzovo ya tintini, ni ntsandza wa munga;
6  mafurha ya rivoni, mafurha ya balsama lama nga ta va mafurha ya ku tota ni ya xinunh’weriso xa murhi wa risuna;
7  ni maribye ya onikisi ni maribye ya ku veka eka efodi, ni ya xinkwamana xa le xifuveni.
8  Kutani va ta ndzi endlela vukwetsimelo hikuva ndzi ta tshama exikarhi ka vona.
9  Hi ku landza hinkwaswo leswi ndzi mi kombaka swona swi ri ntila wa tabernakela ni ntila wa hinkwaswo swo yi hetisisa, hi yona ndlela leyi mi nga ta yi endla ha yona.
10  “Va fanele va endla Areka hi ntsandza wa munga, ku leha ka yona yi va swisungunu swimbirhi ni hafu ni ku anama ka yona ku va xisungunu ni hafu, ni ku tlakuka ka yona yi va xisungunu ni hafu.
11  Kutani u fanele u yi nameka nsuku lowo tenga. U ta yi nameka endzeni ni le handle, naswona u fanele u yi endlela ndzilakana wa nsuku wu yi rhendzela matlhelo hinkwawo ehenhla ka yona.
12  U fanele u yi vumbela swingwavila swa mune swa nsuku u swi vehela ehenhla ka milenge ya yona ya mune, swingwavila swimbirhi swi ta va ehenhla ka tlhelo rin’we ra yona kasi swingwavila swimbirhi swi ta va ehenhla ka tlhelo lerin’wana ra yona.
13  U fanele u endla tinsika hi ntsandza wa munga kutani u ti nameka nsuku.
14  U fanele u nghenisa tinsika eswingwavileni leswi nga ehenhla ka matlhelo ya Areka leswaku u rhwala Areka hi tona.
15  Tinsika ti ta tshama eswingwavileni swa Areka. A ti fanelanga ti susiwa eka swona.
16  Endzeni ka Areka u ta veka vumbhoni lebyi ndzi nga ta ku nyika byona.
17  “U fanele u endla xifunengeto xa nsuku lowo tenga, ku leha ka xona ku va swisungunu swimbirhi ni hafu ni vuanamo bya xona byi va xisungunu ni hafu.
18  U fanele u endla makerubu mambirhi hi nsuku. U ta ma fula hi hamula ma va emakumu mambirhi ya xifunengeto.
19  Endla kerubu yin’we eka tlhelo leri kasi kerubu yin’wana yi va eka tlhelo lerin’wana. Mi ta endla makerubu ehenhla ka xifunengeto, emakumu ya xona mambirhi.
20  Makerubu ma ta phurumulela timpapa ta wona ehenhla, ma wungamela xifunengeto hi timpapa ta wona, swikandza swa wona swi langutanile. Swikandza swa makerubu swi ta languta xifunengeto.
21  Kutani u fanele u veka xifunengeto ehenhla ka Areka, endzeni ka Areka u ta veka vumbhoni lebyi ndzi nga ta ku nyika byona.
22  Ndzi ta tikombisa kwalaho eka wena naswona ndzi vulavula na wena ndzi ri ehenhla ka xifunengeto, ndzi ri exikarhi ka makerubu mambirhi lama nga ehenhla ka areka ya vumbhoni, ni hinkwaswo leswi ndzi nga ta ku lerisa swona leswaku u swi byela vana va Israyele.
23  “Kutani u fanele u endla tafula hi ntsandza wa munga, ku leha ka rona ku va swisungunu swimbirhi ni vuanamo bya rona byi va xisungunu, ni ku tlakuka ka rona ku va xisungunu ni hafu.
24  U fanele u ri nameka nsuku lowo tenga, naswona u ta ri endlela ndzilakana hi nsuku wu ri rhendzela.
25  U fanele u ri endlela rhimi ya vuanamo bya voko yi ri rhendzela, naswona rhimi ya rona u ta yi endlela ndzilakana hi nsuku yi ri rhendzela.
26  U fanele u ri endlela swingwavila swa mune hi nsuku kutani u vehela swingwavila etinhleni ta mune ta milenge ya mune.
27  Swingwavila swi ta va ekusuhi ni rhimi swi va swiseketelo swa tinsika ta ku rhwala tafula.
28  U fanele u endla tinsika hi ntsandza wa munga, u ti nameka hi nsuku kutani va ta rhwala tafula hi tona.
29  “U fanele u endla tindyelo ta rona ni swinwelo swa rona ni swikelelo swa rona ni minkambana ya rona, leswi va nga ta chela leswi cheriwaka egandzelweni hi swona. U ta swi endla hi nsuku lowo tenga.
30  U fanele u veka xinkwa xa nkombiso nkarhi hinkwawo ehenhla ka tafula emahlweni ka mina.
31  “Kutani u fanele u endla xo tlhoma rivoni hi nsuku lowo tenga. Xo tlhoma rivoni xi ta furiwa hi hamula. Tshaku ra xona, marhavi ya xona, swinwelo swa xona, swikhaviso swa xona swa bundzu ni swiluva swa xona swi ta veheriwa eka xona.
32  Marhavi ya tsevu ma tlhomiwa ematlhelo ya xona, marhavi manharhu ya xo tlhoma rivoni ma ri etlhelo rin’we ra xona kasi marhavi manharhu ya xo tlhoma rivoni ma ri etlhelo lerin’wana ra xona.
33  Swinwelo swinharhu leswi vumbekeke ku fana ni swiluva swa almondi swi va eka ntlawa wun’we wa marhavi, swi siyana ni swikhaviso swa bundzu ni swiluva, kutani swinwelo swinharhu leswi vumbekeke ku fana ni swiluva swa almondi eka ntlawa lowun’wana wa marhavi, swi siyana ni swikhaviso swa bundzu ni swiluva. Hi yona ndlela leyi swi nga xiswona hi marhavi ya tsevu lama tlhomiweke eka xo tlhoma rivoni.
34  Kutani eka xo tlhoma rivoni ku ni swinwelo swa mune leswi vumbiweke ku fana ni swiluva swa almondi, leswi swikhaviso swa xona swa bundzu swi siyanaka ni swiluva swa xona.
35  Xikhaviso xa bundzu lexi nga ehansi ka marhavi mambirhi xi veheriwe eka xona ni xikhaviso xa bundzu lexi nga ehansi ka marhavi mambirhi laman’wana xi veheriwe eka xona, ni xikhaviso xa bundzu lexi nga ehansi ka marhavi man’wana mambirhi xi veheriwe eka xona, emarhavini ya tsevu lama veheriweke eka xo tlhoma rivoni.
36  Swikhaviso swa xona swa bundzu ni marhavi ya xona ma ta veheriwa eka xona. Hinkwaxo ka xona i nchumu wun’we lowu furiweke hi hamula, lowu endliweke hi nsuku lowo tenga.
37  Kutani u ta xi endlela timboni ta nkombo; timboni ti ta lumekiwa, naswona ti ta voninga ehenhla ka ndhawu leyi nga emahlweni ka xona.
38  Swo tamela ngoti ya rivoni swa xona ni swo tamela ndzilo swa xona swi endliwa hi nsuku lowo tenga.
39  U ta swi endla hi talenta ya nsuku lowo tenga swin’we ni swingolongondzwana swa xona hinkwaswo.
40  Tiyiseka leswaku u swi endla hi ku landza ntila lowu u kombisiweke wona entshaveni.
13  Yehovha a ya emahlweni a vulavula na Muxe a ku:
2  “Ndzi hlawulekisele mativula hinkwawo lama pfulaka mbeleko yin’wana ni yin’wana exikarhi ka vana va Israyele, exikarhi ka vanhu ni swiharhi. I ya mina.”
3  Muxe a byela vanhu a ku: “A ku tsundzukiwe siku leri mi humeke ha rona aEgipta endlwini ya mahlonga, hikuva Yehovha u mi humese kona hi ntamu wa voko. Hikwalaho ku nga dyiwi nchumu lowu cheriweke comela.
4  Ma huma namuntlha hi n’hweti ya Abibi.
5  Loko Yehovha a mi fikise etikweni ra Vakanana ni Vaheti ni Vaamori ni Vahivhi ni Vayebusi, leri a hlambanyeleke vatata wa n’wina leswaku u ta mi nyika rona, tiko leri khulukaka ntswamba ni vulombe, mi ta endla vutirheli lebyi hi n’hweti leyi.
6  Mi ta dya swinkwa leswo-ke-comela masiku ya nkombo, hi siku ra vunkombo i nkhuvo wa Yehovha.
7  Swinkwa leswo-ke-comela swi ta dyiwa masiku ya nkombo; mi nga tshuki mi voniwa mi ri ni nchumu lowu cheriweke comela, naswona mi nga tshuki mi voniwa mi ri ni mbila yo vila endzeni ka mindzilakana ya n’wina hinkwayo.
8  Kutani esikwini rero u ta byela n’wana wa wena u ku, ‘Leswi swi endliwa hi mhaka ya leswi Yehovha a ndzi endleleke swona loko ndzi huma aEgipta.’
9  Swi ta va xikombiso evokweni ra wena ni xitsundzuxo exikarhi ka mahlo ya wena leswaku nawu wa Yehovha wu va enon’wini wa wena; hikuva Yehovha u ku humese aEgipta hi voko ra matimba.
10  Kutani u ta hlayisa nawu lowu hi nkarhi wa wona lowu vekiweke lembe ni lembe.
11  “Loko Yehovha a ku fikisa etikweni ra Vakanana, hilaha a hlambanyeleke vatata wa wena hakona, ni loko a ku nyika rona,
12  un’wana ni un’wana la pfulaka mbeleko u ta n’wi nyiketa eka Yehovha, ni mativula hinkwawo, swiharhi leswa ha riki switsongo, leswi nga ta va swi ri swa n’wina. Swa matsune i swa Yehovha.
13  Kutani mbhongolo yin’wana ni yin’wana ya mativula u ta yi kutsula hi nyimpfu, loko u nga yi kutsuli, u ta yi tshova nhamu. Vanhu hinkwavo lava nga mativula hinkwawo exikarhi ka vana va wena va majaha u ta va kutsula.
14  “Kutaku loko n’wana wa wena a ku vutisa endzhaku ka sweswo a ku, ‘Leswi swi vula yini?’ U ta ku eka yena, ‘Yehovha u hi humese aEgipta hi ntamu wa voko, etindlwini ta mahlonga.
15  Kutani Faro a sihalala a nga lavi ku hi fambisa, Yehovha a dlaya mativula hinkwawo etikweni ra Egipta, ku sukela eka mativula ya munhu ku ya eka mativula ya xiharhi. Hi yona mhaka leyi ndzi endlelaka Yehovha xitlhavelo hi swa matsune hinkwaswo leswi pfulaka mbeleko, naswona ndzi kutsulaka mativula man’wana ni man’wana ya vana va mina va majaha.’
16  Swi ta va xikombiso evokweni ra wena ni vamba ra le mombyeni exikarhi ka mahlo ya wena, hikuva Yehovha u hi humese aEgipta hi ntamu wa voko.”
17  Loko Faro a tshika vanhu va famba, Xikwembu a xi va fambisanga hi ndlela ya tiko ra Vafilisita ntsena hileswi a yi ri ekusuhi, hikuva Xikwembu xi te: “Swi nga endleka leswaku vanhu va tisola loko va vona nyimpi kunene va tlhelela aEgipta.”
18  Hikwalaho Xikwembu xi rhendzelekisa vanhu hi ndlela ya mananga ya Lwandle ro Tshwuka. Kambe vana va Israyele va tlhandluke aEgipta va lunghekele nyimpi.
19  Muxe a teka marhambu ya Yosefa hikuva yena u hlambanyise vana va Israyele hilaha ku tiyeke a ku: “Kunene, Xikwembu xi ta hundzuluxela nyingiso wa xona eka n’wina, mi ta teka marhambu ya mina mi huma na wona laha.”
20  Kutani va suka eSukoti va dzima mixaxa aEthamu emakumu ka mananga.
21  Yehovha a a famba emahlweni ka vona ninhlikanhi hi papa lerikulu leswaku ri va rhangela ndlela, kasi nivusiku hi ndzilo lowukulu leswaku wu va voningela, leswaku va famba ninhlikanhi ni nivusiku.
22  Papa lerikulu a ri nga suki emahlweni ka vanhu ninhlikanhi ni ndzilo lowukulu nivusiku.
14  Kutani Yehovha a vulavula na Muxe a ku:
2  “Byela vana va Israyele leswaku va tlhela va ya dzima mixaxa emahlweni ka Pihahiroto exikarhi ka Migidoli ni lwandle, ku langutana na Bali-sefoni. Mi ta dzima mixaxa emahlweni ka yona ekusuhi ni lwandle.
3  Kunene Faro u ta vula mayelana ni vana va Israyele a ku, ‘Va tsendzeleka hi ku pfilunganyeka etikweni. Mananga ma va sivelerile.’
4  Hikwalaho ndzi ta sihalarisa mbilu ya Faro, kunene u ta va landza hi le ndzhaku kutani ndzi ta tivangamisa hi Faro ni mavandla ya yena hinkwawo ya nyimpi; kunene Vaegipta va ta tiva leswaku hi mina Yehovha.” Hiloko va endla tano.
5  Endzhakunyana hosi ya Egipta yi vikeriwa leswaku vanhu va balekile. Hi ku hatlisa mbilu ya Faro swin’we ni ya malandza yakwe ti hundzukela vanhu lava, lerova va ku: “I yini leswi hi swi endleke hi ku tshika Israyele a famba a nga ha vi hlonga ra hina?”
6  Hiloko a lunghisa makalichi ya yena ya nyimpi, kutani a teka vanhu vakwe va famba na yena.
7  A teka makalichi lama hlawuriweke ya 600 ni makalichi laman’wana hinkwawo ya Egipta, valwi va nyimpi va ri ehenhla ka rin’wana ni rin’wana.
8  Hikwalaho Yehovha a sihalarisa mbilu ya Faro hosi ya le Egipta, hiloko a landza vana va Israyele hi le ndzhaku, kasi vana va Israyele va humesiwe hi voko leri tlakukeke.
9  Vaegipta va va landza hi le ndzhaku ni tihanci hinkwato ta makalichi ta Faro ni vagadi vakwe va tihanci ni mavandla yakwe ya nyimpi, va va kuma loko va ha dzime mixaxa ekusuhi ni lwandle, ekusuhi na Pihahiroto ku langutana na Bali-sefoni.
10  Loko Faro a tshinela, vana va Israyele va tlakusa mahlo kutani va vona Vaegipta va va sele endzhaku; vana va Israyele va chava swinene kutani va huwelela eka Yehovha.
11  Hiloko va byela Muxe va ku: “Xana ko pfumala swilahlo aEgipta leswi u hi tiseke laha mananga leswaku hi ta fela kona? I yini leswi u hi endleke swona hi ku hi humesa aEgipta?
12  Xana leri a hi rona rito leri hi ku byeleke rona aEgipta, hi ku, ‘Hi tshike hi tirhela Vaegipta’? Hikuva swa antswa leswaku hi tirhela Vaegipta ku ri ni ku fela emananga.”
13  Hiloko Muxe a byela vanhu a ku: “Mi nga chavi. Yimani mi tiya mi vona ku ponisa ka Yehovha, loku a nga ta mi endlela kona namuntlha. Hikuva Vaegipta lava mi va vonaka namuntlha a mi nge he va voni, e-e, a mi nge pfuki mi va vonile nakambe.
14  Yehovha u ta mi lwela, n’wina mi ta miyela.”
15  Kutani Yehovha a byela Muxe a ku: “Ha yini u hambeta u ndzi rilela? Byela vana va Israyele leswaku va hahlula mixaxa.
16  Loko ku ri wena, tlakusa nhonga ya wena u tshambulutela voko ehenhla ka lwandle u ri avanyisa hi le xikarhi, leswaku vana va Israyele va ta famba exikarhi ka lwandle, emisaveni leyi omeke.
17  Loko ku ri mina, ndzi sihalarisa timbilu ta Vaegipta leswaku va va sala endzhaku, leswaku ndzi ta tivangamisa hi Faro ni hi mavandla yakwe hinkwawo ya nyimpi, hi makalichi yakwe ya nyimpi ni hi vagadi vakwe va tihanci.
18  Kunene Vaegipta va ta tiva leswaku hi mina Yehovha loko ndzi tivangamisa hi Faro, hi makalichi yakwe ya nyimpi ni hi vagadi vakwe va tihanci.”
19  Hiloko ntsumi ya Xikwembu xa ntiyiso leyi a yi famba emahlweni ka ntlawa wa Israyele yi suka yi ya endzhaku ka vona, naswona papa lerikulu ri suka emahlweni ka vona ri yima endzhaku ka vona.
20  Kutani ri yima exikarhi ka ntlawa wa Vaegipta ni ntlawa wa Israyele. Hi tlhelo rin’wana a ri ri papa leri nga ni munyama. Kasi hi tlhelo lerin’wana a ri voninga vusiku. Ntlawa lowu a wu tshinelanga eka ntlawa lowun’wana vusiku hinkwabyo.
21  Hiloko Muxe a tshambulutela voko ehenhla ka lwandle; Yehovha a endla leswaku lwandle ri tlherisiwa hi mheho ya matimba ya le vuxeni vusiku hinkwabyo naswona a hundzula lwandle ri va misava leyi omeke, mati ma avana hi le xikarhi.
22  Eku heteleleni vana va Israyele va famba exikarhi ka lwandle emisaveni leyi omeke, kasi mati ma ri rirhangu etlhelo ra vona ra xinene ni ra ximatsi.
23  Hiloko Vaegipta va sungula ku va hlongorisa, tihanci ta Faro hinkwato, makalichi yakwe ya nyimpi ni vagadi vakwe va tihanci va va landza hi le ndzhaku, exikarhi ka lwandle.
24  Kutani hi nkarhi wa ku rindza ka nimixo, Yehovha a languta ntlawa wa Vaegipta a ri endzilweni lowukulu ni le papeni lerikulu, kutani a pfilunganya ntlawa wa Vaegipta.
25  A hlomula mavhilwa emakalichini ya vona lerova swi va nonon’hwela ku ma fambisa; kutani Vaegipta va sungula ku vula va ku: “A hi balekeni hi nga hlangani na Israyele, hikuva kunene Yehovha wa va lwela eka Vaegipta.”
26  Eku heteleleni Yehovha a byela Muxe a ku: “Tshambulutela voko ehenhla ka lwandle leswaku mati ma tlhelela ehenhla ka Vaegipta, makalichi ya vona ya nyimpi ni vagadi va vona va tihanci.”
27  Xikan’we-kan’we Muxe a tshambulutela voko ehenhla ka lwandle, kutani loko ri ya eku xeni, lwandle ri tlhelela eka xiyimo xa rona lexi tolovelekeke. Nkarhi wolowo Vaegipta hinkwavo a va balekela ku hlangana na rona, kambe Yehovha a wisa Vaegipta exikarhi ka lwandle.
28  Mati ma ya ma tlhelela. Eku heteleleni ma funengeta makalichi ya nyimpi ni vagadi va tihanci, ya mavandla hinkwawo ya nyimpi ya Faro lawa ma va saleke endzhaku ma nghena elwandle. A nga kona ni un’we exikarhi ka wona la saleke.
29  Loko ku ri vana va Israyele, vona va fambe emisaveni leyi omeke exikarhi ka lwandle, kasi mati a ma ri rirhangu etlhelo ra vona ra xinene ni ra ximatsi.
30  Hikwalaho Yehovha a ponisa Israyele hi siku rero evokweni ra Vaegipta, Israyele a vona Vaegipta va file eribuweni ra lwandle.
31  Israyele a vona ni voko lerikulu leri Yehovha a ri tirhiseke ku lwa ni Vaegipta; vanhu va sungula ku chava Yehovha ni ku kombisa ripfumelo eka Yehovha ni le ka Muxe nandza wakwe.
29  “Kutani leswi u nga ta va endla swona leswaku u va hlawulekisa va va vaprista va mina hi leswi: Teka nkunzi leyitsongo, makhuna mambirhi, leswi hanyeke kahle,
2  ni xinkwa lexo-ke-comela ni swimbundzwa leswo-ke-comela leswi tsakamisiweke hi mafurha, ni swiphampha leswo-ke-comela leswi totiweke mafurha. U ta swi endla hi mapa lamanene ya koroni.
3  U fanele u swi veka exirhundzwini naswona u swi nyikela swi ri exirhundzwini, swin’we ni nkunzi ni makhuna mambirhi.
4  “U ta tisa Aroni ni vana vakwe enyangweni ya ntsonga wa nhlangano, u fanele u va hlambisa hi mati.
5  Kutani u fanele u teka tinguvu u ambexa Aroni nguvu yo leha ni nguvu yo pfumala mavoko ya efodi ni efodi ni xinkwamana xa le xifuveni, u fanele u n’wi tsimba yona hi vamba ra efodi.
6  U fanele u veka xifunengeto xa nhloko enhlokweni yakwe naswona u veka mfungho wo kwetsima wa ku tinyiketela eka xifunengeto xa nhloko.
7  U fanele u teka mafurha ya ku tota u ma chela ehenhla ka nhloko yakwe u n’wi tota.
8  “Kutani u ta tshineta vana vakwe naswona u fanele u va ambexa tinguvu to leha.
9  U fanele u va khama hi minceka, Aroni swin’we ni vana vakwe, naswona u fanele u va tsondzela hi xo tsondzela nhloko; kutani vuprista byi ta va bya vona, byi va nawu wa hilaha ku nga riki na makumu. Hikwalaho u fanele u tata voko ra Aroni ni voko ra vana vakwe hi matimba.
10  “Kutani sweswi u fanele u tisa nkunzi emahlweni ka ntsonga wa nhlangano, Aroni ni vana vakwe va fanele va tlhandleka mavoko enhlokweni ya nkunzi.
11  U fanele u tlhava nkunzi emahlweni ka Yehovha, enyangweni ya ntsonga wa nhlangano.
12  Kutani u fanele u teka ngati yin’wana ya nkunzi u yi tota hi ritiho ehenhla ka timhondzo ta alitari, ngati leyin’wana hinkwayo u ta yi chululela etshakwini ra alitari.
13  U fanele u teka mafurha hinkwawo lama funengeteke marhumbu, ni xilekhelekhe ehenhla ka xivindzi, ni tinso timbirhi ni mafurha lama nga eka tona, u fanele u swi mbulukisa ehenhla ka alitari.
14  Kambe nyama ya nkunzi ni dzovo ra yona ni vulongo bya yona u ta swi hisa hi ndzilo ehandle ka nxaxa. I gandzelo ra xidyoho.
15  “Kutani u ta teka khuna rin’we, Aroni ni vana vakwe va fanele va tlhandleka mavoko enhlokweni ya khuna.
16  U fanele u tlhava khuna kutani u teka ngati ya rona u yi xuva u rhendzela alitari.
17  U ta tsemelela khuna hi swiphemu swa rona, kutani u ta hlantswa marhumbu ya rona ni manqina ya rona, u tlhandleka swiphemu swa rona hi ku landzelelana ka swona ku ya fika enhlokweni ya rona.
18  U fanele u mbulukisa khuna hinkwaro ehenhla ka alitari. I gandzelo ro hisiwa ra Yehovha, nun’hwelo lowu phyuphyisaka. I gandzelo leri endleriweke Yehovha hi ndzilo.
19  “Kutani u fanele u teka khuna lerin’wana, Aroni ni vana vakwe va fanele va tlhandleka mavoko enhlokweni ya khuna.
20  U fanele u tlhava khuna kutani u teka ngati yin’wana ya rona u yi tota emakumu ka ndleve ya xinene ya Aroni, ni le makumu ka tindleve ta xinene ta vana vakwe ni le khundzwini ra voko ra vona ra xinene ni le xikunwaneni lexikulu xa nenge wa vona wa xinene, naswona u fanele u xuva ngati u rhendzela alitari.
21  U fanele u teka ngati yin’wana leyi nga ehenhla ka alitari ni mafurha man’wana yo tota, kutani u ta xuva Aroni ni tinguvu takwe ni vana vakwe ni tinguvu ta vana vakwe, leswaku yena ni tinguvu takwe ni tinguvu ta vana vakwe lava a nga na vona swi ta va swo kwetsima hakunene.
22  “Kutani eka khuna u fanele u teka mafurha ni ncila wo nona ni mafurha lama funengetaka marhumbu, ni xilekhelekhe xa xivindzi, ni tinso timbirhi ni mafurha lama nga eka tona, ni nenge wa xinene, hikuva i khuna ro vekiwa;
23  swin’we ni xinkwa xa xirhendzevutana ni ximbundzwa lexi totiweke mafurha xo fana ni swingwavila ni xiphampha, leswi humaka exirhundzwini xa swinkwa leswo-ke-comela, leswi nga emahlweni ka Yehovha.
24  Hinkwaswo u fanele u swi veka eswandleni swa Aroni ni le swandleni swa vana vakwe, kutani u fanele u swi ndziwita swi va gandzelo leri ndziwitiwaka emahlweni ka Yehovha.
25  U fanele u swi teka emavokweni ya vona kutani u swi mbulukisa ealitarini ehenhla ka gandzelo ro hisiwa swi va nun’hwelo lowu phyuphyisaka emahlweni ka Yehovha. I gandzelo leri endliweke hi ndzilo eka Yehovha.
26  “U fanele u teka xifuva xa khuna ro vekiwa leri nga ra Aroni, u xi ndziwita xi va gandzelo leri ndziwitiwaka emahlweni ka Yehovha, kutani xi fanele xi va xiphemu xa wena.
27  U fanele u hlawulekisa xifuva xa gandzelo leri ndziwitiwaka ni nenge wa xiphemu xo hlawuleka lexi ndziwitiweke ni lexi nyikeriweke xi huma eka khuna ro vekiwa, eka leswi a swi ri swa Aroni ni le ka leswi a swi ri swa vana vakwe.
28  Kutani swi fanele swi va swa Aroni ni swa vana vakwe hi xileriso xa hilaha ku nga riki na makumu lexi nga ta endliwa hi vana va Israyele, hikuva i xiphemu xo hlawuleka; naswona xi ta va xiphemu xo hlawuleka lexi nga ta nyikeriwa hi vana va Israyele. I xiphemu xa vona xo hlawuleka xa Yehovha lexi humaka eswitlhavelweni swa vona swa xinakulobye.
29  “Tinguvu to kwetsima leti nga ta Aroni ti ta tirha eka vana vakwe lava nga ta ta endzhaku ka yena, leswaku va totiwa va ti ambarile naswona ti tata voko ra vona hi matimba va ti ambarile.
30  Muprista la nga ta n’wi tlhandlama exikarhi ka vana vakwe ni loyi a nghenaka entsongeni wa nhlangano leswaku a ta tirhela endhawini yo kwetsima, u ta ti ambala masiku ya nkombo.
31  “U ta teka khuna ro vekiwa kutani u fanele u sweka nyama ya rona endhawini yo kwetsima.
32  Aroni ni vana vakwe va fanele va dya nyama ya khuna ni xinkwa lexi nga exirhundzwini enyangweni ya ntsonga wa nhlangano.
33  Va fanele va dya swilo leswi tirhisiweke ku kombela ku rivaleriwa, leswaku voko ra vona ri tatiwa matimba, leswaku va ta hlawulekisiwa. Kambe mufambi a nge swi dyi, hikuva i nchumu wo kwetsima.
34  Loko nyama ya gandzelo ro vekiwa ni xinkwa swo sala ku fikela nimixo, leswi siyiweke u fanele u swi hisa hi ndzilo. A swi fanelanga swi dyiwa, hikuva i nchumu wo kwetsima.
35  “U fanele u endla hi ndlela leyi eka Aroni ni vana vakwe hi ku landza hinkwaswo leswi ndzi ku leriseke swona. U ta teka masiku ya nkombo ku tata voko ra vona hi matimba.
36  Siku ni siku u ta humesa nkunzi ya gandzelo ra xidyoho ri va ra ku kombela ku rivaleriwa, naswona u fanele u tengisa alitari exidyohweni hi ku kombela ku rivaleriwa ehenhla ka yona, kutani u fanele u yi tota u yi hlawulekisa.
37  U ta teka masiku ya nkombo u kombela ku rivaleriwa ehenhla ka alitari, naswona u fanele u yi hlawulekisa leswaku hakunene yi ta va alitari yo kwetsima ngopfu. Mani na mani la khumbaka alitari u fanele a va wo kwetsima.
38  “Leswi u nga ta swi humesa ehenhla ka alitari hi leswi: makhuna lamatsongo ha rin’we ri ri ni lembe hi vukhale, mambirhi hi siku nkarhi hinkwawo.
39  U ta humesa khuna rin’we leritsongo nimixo, kutani u ta humesa khuna rin’wana leritsongo exikarhi ka madyambu mambirhi.
40  Xiphemu xa vukhume xa mpimo wa efa ya mapa lamanene, lama tsakamisiweke hi xiphemu xa vumune xa mpimo wa hini wa mafurha lama khuvutiweke, ni gandzelo ra swakunwa ra xiphemu xa vumune xa mpimo wa hini wa vhinyo, swi ta fambisana ni khuna leritsongo ro sungula.
41  Kutani u ta humesa khuna leritsongo ra vumbirhi exikarhi ka madyambu mambirhi. U ta ri nyikela ri ri ni gandzelo ra mavele leri fanaka ni ra nimixo swin’we ni gandzelo ra swakunwa leri fanaka ni ra nimixo, u ta ri nyikela ri va nun’hwelo lowu phyuphyisaka, gandzelo leri endliweke hi ndzilo eka Yehovha.
42  I gandzelo ro hisiwa ra nkarhi hinkwawo eka switukulwana swa n’wina, enyangweni ya ntsonga wa nhlangano emahlweni ka Yehovha, laha ndzi nga ta humelela eka n’wina leswaku ndzi vulavula na n’wina kona.
43  “Kutani ndzi ta tikombisa kona eka vana va Israyele, kunene yi ta hlawulekisiwa hi ku vangama ka mina.
44  Ndzi ta hlawulekisa ntsonga wa nhlangano ni alitari; naswona ndzi ta hlawulekisa Aroni ni vana vakwe leswaku va va vaprista va mina.
45  Kutani ndzi ta tshama exikarhi ka vana va Israyele, ndzi ta va Xikwembu xa vona.
46  Kunene va ta tiva leswaku hi mina Yehovha Xikwembu xa vona, loyi a va humeseke etikweni ra Egipta, leswaku ndzi ta tshama exikarhi ka vona. Hi mina Yehovha Xikwembu xa vona.
40  Kutani Yehovha a vulavula na Muxe a ku:
2  “Esikwini ra n’hweti yo sungula, hi siku ro sungula ra n’hweti, u ta yimisa tabernakela ya ntsonga wa nhlangano.
3  U fanele u veka areka ya vumbhoni eka yona ivi u pfala ndlela leyi yaka eArekeni hi nguvu leyi sirhelelaka.
4  U fanele u nghenisa tafula, u lulamisa swilo swa rona hi ndlela ya kona, u fanele u nghenisa ni xo tlhoma rivoni u lumeka timboni ta xona.
5  U fanele u veka alitari ya nsuku ya murhi wa risuna emahlweni ka areka ya vumbhoni, u hayeka xiavanyiso xa nyangwa ya tabernakela endhawini ya xona.
6  “U fanele u veka alitari ya gandzelo ro hisiwa emahlweni ka nyangwa ya tabernakela ya ntsonga wa nhlangano,
7  naswona u fanele u veka xihlambelo exikarhi ka ntsonga wa nhlangano ni alitari kutani u chela mati eka xona.
8  U fanele u endla xivava xi yi rhendzela ivi u yimisa xiavanyiso xa nyangwa ya xivava.
9  U fanele u teka mafurha ya ku tota u tota tabernakela ni leswi nga eka yona hinkwaswo, u fanele u yi hlawulekisa ni swingolongondzwana swa yona hinkwaswo, hikwalaho swi ta va nchumu wo kwetsima.
10  U fanele u tota alitari ya gandzelo ro hisiwa ni swingolongondzwana swa yona hinkwaswo kutani u hlawulekisa alitari, hikwalaho yi ta va alitari yo kwetsima ngopfu.
11  U fanele u tota xihlambelo ni xiangamo xa xona u swi hlawulekisa.
12  “Kutani u fanele u tshineta Aroni ni vana vakwe ekusuhi ni nyangwa ya ntsonga wa nhlangano u va hlambisa hi mati.
13  U fanele u ambexa Aroni tinguvu to kwetsima u n’wi tota ni ku n’wi hlawulekisa, hikwalaho u ta va muprista wa mina.
14  Endzhaku ka sweswo u ta tshineta vana vakwe ekusuhi, u va ambexa tinguvu to leha.
15  U fanele u va tota hilaha u toteke tata wa vona hakona, hikwalaho va ta va vaprista va mina, kutani ku totiwa ka vona ku fanele ku va vuprista emahlweni ka vona, hilaha ku nga riki na makumu eswitukulwaneni swa vona.”
16  Muxe a endla hinkwaswo hilaha Yehovha a n’wi leriseke hakona. U endle tano.
17  Hikwalaho hi n’hweti yo sungula, elembeni ra vumbirhi, hi siku ro sungula ra n’hweti, tabernakela yi yimisiwa.
18  Kuteloko Muxe a yimisa tabernakela, a veka minkotloto ya yona ehansi, kutani a yimisa marimba ya yona, a nghenisa ni swigogo swa yona naswona a yimisa tiphuphu ta yona.
19  Hiloko a andlala ntsonga ehenhla ka tabernakela, a veka xifunengeto xa ntsonga ehenhla ka yona, hilaha Yehovha a leriseke Muxe hakona.
20  Endzhaku ka sweswo a teka Vumbhoni a byi veka endzeni ka Areka kutani a veka tinsika eArekeni naswona a veka xifunengeto ehenhla ka Areka.
21  Hiloko a nghenisa Areka etabernakeleni kutani a hayeka nguvu leyi sirhelelaka ya xiavanyiso endhawini ya yona, a pfala ndlela leyi yaka earekeni ya vumbhoni, hilaha Yehovha a lerisiseke Muxe hakona.
22  Endzhaku ka sweswo, a veka tafula entsongeni wa nhlangano etlhelweni ra tabernakela ku ya en’walungwini ehandle ka nguvu leyi sirhelelaka,
23  kutani a hlela layini ya xinkwa ehenhla ka rona emahlweni ka Yehovha, hilaha Yehovha a leriseke Muxe hakona.
24  Hiloko a veka xo tlhoma rivoni entsongeni wa nhlangano emahlweni ka tafula, etlhelweni ra tabernakela ku ya edzongeni.
25  Kutani a lumeka timboni emahlweni ka Yehovha, hilaha Yehovha a leriseke Muxe hakona.
26  Endzhaku ka sweswo, a veka alitari ya nsuku entsongeni wa nhlangano emahlweni ka nguvu leyi sirhelelaka,
27  leswaku a ta mbulukisa xinun’hweriso xa murhi wa risuna ehenhla ka yona, hilaha Yehovha a leriseke Muxe hakona.
28  Eku heteleleni a veka xiavanyiso xa nyangwa ya tabernakela endhawini ya xona.
29  Kutani a veka alitari ya gandzelo ro hisiwa enyangweni ya tabernakela ya ntsonga wa nhlangano, leswaku a ta humesela gandzelo ro hisiwa ni gandzelo ra mavele ehenhla ka yona, hilaha Yehovha a leriseke Muxe hakona.
30  Hiloko a veka xihlambelo exikarhi ka ntsonga wa nhlangano ni alitari kutani a chela mati ya ku hlamba eka xona.
31  Muxe na Aroni ni vana vakwe va hlamba mavoko ni milenge eka xona.
32  A va hlamba loko va ya entsongeni wa nhlangano niloko va ya ekusuhi ni alitari, hilaha Yehovha a leriseke Muxe hakona.
33  Eku heteleleni a yimisa xivava xi rhendzela tabernakela ni alitari kutani a hayeka xiavanyiso xa nyangwa ya xivava. Hikwalaho Muxe a heta ntirho.
34  Kutani papa ri sungula ku funengeta ntsonga wa nhlangano, naswona ku vangama ka Yehovha ku tata tabernakela.
35  Muxe a nga swi kotanga ku nghena entsongeni wa nhlangano hikuva papa a ri tshame ehenhla ka wona naswona ku vangama ka Yehovha a ku tate tabernakela.
36  Loko papa ri tlakuka ehenhla ka tabernakela, vana va Israyele a va hahlula mixaxa hinkwako lomu a va famba va yima kona.
37  Kambe, loko papa ri nga tlakuki, a va nga yi hahluli mixaxa ku fikela siku leri ri nga ta tlakuka ha rona.
38  Hikuva papa ra Yehovha a ri ri ehenhla ka tabernakela ninhlikanhi kasi ndzilo wu hambete wu ri ehenhla ka yona nivusiku ematihlweni ya yindlu hinkwayo ya Israyele, hinkwako lomu a va famba kona.
39  Kutani va endla tinguvu leti lukiweke ta ku tirha ha tona endhawini yo kwetsima hi harani ya wasi ni voya lebyi pendiweke byi va bya xivunguvungu ni nguvu ya ribungwana. Hiloko va endla tinguvu to kwetsima leti a ti ri ta Aroni, hilaha Yehovha a leriseke Muxe hakona.
2  Hikwalaho a endla efodi hi nsuku, harani ya wasi ni voya lebyi pendiweke byi va bya xivunguvungu ni nguvu ya ribungwana ni ntsembyana wo vevuka lowu lukiweke.
3  Kutani va fula swiphepherhele swa nsuku swi va swiphepherhele swo lala, hiloko yena a swi tsemelela swi va tiharana leswaku a ti luka ni harani ya wasi ni voya lebyi pendiweke byi va bya xivunguvungu ni nguvu ya ribungwana ni ntsembyana wo vevuka, wu va ntirho wa mukhavisi.
4  Va yi endlela swiphemu swa makatla leswi a swi hlanganisiwile. A swi hlanganisiwe emakumu mambirhi ya yona.
5  Va yi endlela ni vamba leri a ri ri eka yona, ri ri ra ku yi tsimba yi tiya, a ri endliwe hi nguvu leyi fanaka na yona hi ku ya hi leswi yi endlisiweke xiswona, yi endliwe hi nsuku, harani ya wasi, ni voya lebyi pendiweke byi va bya xivunguvungu ni nguvu ya ribungwana ni ntsembyana wo vevuka lowu lukiweke, hilaha Yehovha a leriseke Muxe hakona.
6  Kutani va endla maribye ya onikisi ma veheriwe eswiangarhelweni swa nsuku, ma kovotliwe ku fana niloko ku kovotliwa mfungho, hi ku ya hi mavito ya vana va Israyele.
7  Hiloko a ma vehela emakatleni ya efodi ma va maribye ya xitsundzuxo eka vana va Israyele, hilaha Yehovha a leriseke Muxe hakona.
8  Kutani a endla xinkwamana xa le xifuveni hi ndlela leyi mukhavisi a endlaka ha yona, hi ndlela leyi efodi yi endliwaka ha yona, a xi endla hi nsuku, harani ya wasi ni voya lebyi pendiweke byi va bya xivunguvungu ni nguvu ya ribungwana ni ntsembyana wo vevuka lowu lukiweke.
9  Loko xi petsiwile a xi va ni matlhelo ya mune yo ringana. Va endla ku leha ka xinkwamana xa le xifuveni ku va vuanamo bya xandla ni ku anama ka xona ku va vuanamo bya xandla loko xi petsiwile.
10  Hiloko va xi tata hi tilayini ta mune ta maribye. Layini yo sungula a ku ri ya rhubi, topazi ni emeralda.
11  Layini ya vumbirhi a ku ri ya tukoyisi, safiri ni yaspere.
12  Layini ya vunharhu a ku ri ya ribye ra lexemu, agata ni ametisita.
13  Layini ya vumune a ku ri ya krisolita, onikisi ni jeyida. A ma vekeriwe ni swiangarhelo swa nsuku etimbhoveni ta wona.
14  Maribye a ma vekiwe hi ku ya hi mavito ya vana va Israyele. A ma ri 12 hi ku ya hi mavito ya vona, ma kovotliwe ku fana niloko ku kovotliwa mfungho, ha rin’we hi ku ya hi vito ra rona, eka tinyimba ta 12.
15  Kutani ehenhla ka xinkwamana xa le xifuveni va endla tinketana leti lukiweke ku fana ni pindza, hi nsuku lowo tenga.
16  Hiloko va endla swiangarhelo swimbirhi hi nsuku ni swingwavila swimbirhi hi nsuku, va vehela swingwavila swimbirhi swa nsuku ehenhla ka makumu mambirhi ya xinkwamana xa le xifuveni.
17  Endzhaku ka sweswo va nghenisa mapindza mambirhi ya nsuku eswingwavileni swimbirhi leswi nga emakumu ka xinkwamana xa le xifuveni.
18  Kutani va nghenisa makumu mambirhi ya mapindza mambirhi eswiangarhelweni swimbirhi. Hiloko va swi vehela ehenhla ka swiphemu swa makatla swa efodi, emahlweni ka yona.
19  Endzhaku ka sweswo, va endla swingwavila swimbirhi hi nsuku, va swi vehela emakumu mambirhi ya xinkwamana xa le xifuveni etlhelo ra xona ra le ndzeni leri langutaneke ni efodi endzeni.
20  Kutani va endla swingwavila swimbirhi hi nsuku, va swi vehela ehenhla ka swiphemu swimbirhi swa makatla swa efodi hi le hansi, emahlweni ka yona, ekusuhi ni laha yi hlanganisiweke kona, ehenhla ka vamba ra efodi.
21  Eku heteleleni va boha xinkwamana xa le xifuveni hi swingwavila swa xona, va swi boha ni swingwavila swa efodi hi ngoti ya wasi, leswaku xi ta hambeta xi ri ehenhla ka vamba ra efodi nileswaku xinkwamana xa le xifuveni xi nga suki ehenhla ka efodi, hilaha Yehovha a leriseke Muxe hakona.
22  Hiloko a endla nguvu yo pfumala mavoko ya efodi, wu ri ntirho wa muluki wa mapesa, hinkwayo a yi endla hi harani ya wasi.
23  Mbhovo ya nguvu yo pfumala mavoko a yi ri exikarhi ka yona, yi fana ni mbhovo ya nguvu ya mahakatimba ya nsimbi. Mbhovo ya yona a yi ri ni ndzilakana lowu wu yi rhendzelaka leswaku yi nga handzuki.
24  Kutani eka nsomo wa nguvu yo pfumala mavoko va endla magrenada hi harani ya wasi ni voya lebyi pendiweke byi va bya xivunguvungu ni nguvu ya ribungwana, swi lukiwe swin’we.
25  Ku tlula kwalaho, va endla swingelengele hi nsuku lowo tenga, va vehela swingelengele exikarhi ka magrenada lama nga ehenhla ka nsomo wa nguvu yo pfumala mavoko swi yi rhendzela, swi ri exikarhi ka magrenada;
26  xingelengele ni grenada, xingelengele ni grenada ehenhla ka nsomo wa nguvu yo pfumala mavoko, swi yi rhendzela, swi ri swa ku tirha ha swona, hilaha Yehovha a leriseke Muxe hakona.
27  Endzhaku ka sweswo, va endla tinguvu to leha hi ntsembyana wo vevuka, hi ndlela leyi muluki wa mapesa a lukaka ha yona, ti ri ta Aroni ni vana vakwe,
28  ni xifunengeto xa nhloko hi ntsembyana wo vevuka ni swo tsondzela nhloko swa swin’wetsin’wetsi hi ntsembyana wo vevuka ni swirhangiso swa ntsembyana hi ntsembyana wo vevuka lowu lukiweke,
29  ni nceka lowu endliweke hi ntsembyana wo vevuka lowu lukiweke ni harani ya wasi ni voya lebyi pendiweke byi va bya xivunguvungu ni nguvu ya ribungwana, wu ri ntirho wa muluki, hilaha Yehovha a leriseke Muxe hakona.
30  Eku heteleleni va endla xiphepherele lexi vangamaka, mfungho wa ku tinyiketela ko kwetsima, va xi endla hi nsuku lowo tenga kutani va tsala marito eka xona hi ku kovotla ka mfungho: “Vukwetsimi i bya Yehovha.”
31  Hiloko va vehela ngoti ya harani ya wasi eka xona leswaku va ta xi tsimba eka xifunengeto xa nhloko hilaha Yehovha a leriseke Muxe hakona.
32  Hikwalaho ntirho hinkwawo wa ntsonga wa nhlangano wa tabernakela wu helela, hikuva vana va Israyele va hambete va endla hinkwaswo hilaha Yehovha a leriseke Muxe hakona. Va endle tano.
33  Kutani va tisa tabernakela eka Muxe, ntsonga ni swingolongondzwana swa wona hinkwaswo, swiove swa yona, marimba ya yona, swigogo swa yona ni tiphuphu ta yona ni minkotloto ya yona,
34  ni swifunengeto swa yona swa madzovo ya makhuna lama pendiweke ma va yo tshwuka ni swifunengeto swa yona swa madzovo ya tintini ni nguvu leyi sirhelelaka ya xiavanyiso,
35  ni areka ya vumbhoni ni tinsika ta yona ni xifunengeto,
36  tafula, swibya swa rona hinkwaswo ni xinkwa xa nkombiso,
37  xo tlhoma rivoni xa nsuku lowo tenga, timboni ta xona, layini ya timboni, ni swingolongondzwana swa xona hinkwaswo ni mafurha ya ku voninga,
38  ni alitari ya nsuku ni mafurha ya ku tota ni xinun’hweriso xa murhi wa risuna ni xiavanyiso xa nyangwa ya ntsonga,
39  alitari ya koporo ni ritavala ra koporo leri nga ra yona, tinsika ta yona ni swingolongondzwana swa yona hinkwaswo, xihlambelo ni xiangamo xa xona,
40  swincikinyo swa xivava, tiphuphu ta xona ni minkotloto ya xona ni xiavanyiso xa nyangwa ya xivava, tintambu ta xona ta ntsonga ni swikhomiso swa ntsonga swa xona, ni swingolongondzwana swa xona hinkwaswo swa vutirheli bya tabernakela, swa ntsonga wa nhlangano,
41  tinguvu leti lukiweke ta ku tirhela evukwetsimelweni, tinguvu to kwetsima ta Aroni lowa muprista ni tinguvu ta vana vakwe lava va nga ta va vaprista.
42  Hilaha Yehovha a leriseke Muxe hakona, hi yona ndlela leyi vana va Israyele va endleke ntirho hinkwawo ha yona.
43  Kutani Muxe a vona ntirho hinkwawo, kutani waswivo, va wu endle hilaha Yehovha a leriseke hakona. Hi yona ndlela leyi va endleke ha yona. Hikwalaho Muxe a va katekisa.
19  Hi n’hweti ya vunharhu endzhaku ka ku huma ka vana va Israyele etikweni ra Egipta, esikwini rero va fika emananga ya Sinayi.
2  Kutani va suka eRefidimi va ya emananga ya Sinayi, va dzima mixaxa emananga; Israyele a dzima mixaxa kwalaho mahlweni ka ntshava.
3  Muxe a tlhandlukela eka Xikwembu xa ntiyiso, kutani Yehovha a n’wi vitana a ri entshaveni, a ku: “Leswi u ta swi vula eka yindlu ya Yakobe ni ku swi byela vana va Israyele,
4  ‘N’wina mi swi vonile leswi ndzi swi endleke eka Vaegipta, leswaku ndzi mi rhwala hi timpapa ta magama ndzi mi tisa eka mina.
5  Kutani loko mo yingisa rito ra mina hilaha ku tiyeke, hakunene mi hlayisa ntwanano wa mina, kunene mi ta va ndzhaka ya mina yo hlawuleka exikarhi ka vanhu lavan’wana hinkwavo, hikuva misava hinkwayo i ya mina.
6  N’wina mi ta va mfumo wa vaprista ni tiko ro kwetsima.’ Hi wona marito lawa u nga ta ma byela vana va Israyele.”
7  Hikwalaho Muxe a ta kutani a vitana vakulukumba va vanhu ni ku veka emahlweni ka vona marito lawa hinkwawo, lawa Yehovha a n’wi leriseke wona.
8  Endzhaku ka sweswo vanhu hinkwavo va hlamula hi rito rin’we va ku: “Hinkwaswo leswi Yehovha a swi vuleke hi tiyimisele ku swi endla.” Hi ku hatlisa Muxe a tlherisela marito ya vanhu eka Yehovha.
9  Hiloko Yehovha a byela Muxe a ku: “Waswivo! Mina ndzi ta eka wena ndzi ri epapeni ra munyama, leswaku vanhu va ta swi twa loko ndzi vulavula na wena nileswaku va ta kombisa ripfumelo ni le ka wena hilaha ku nga riki na makumu.” Kutani Muxe a vikela Yehovha marito ya vanhu.
10  Yehovha a ya emahlweni a byela Muxe a ku: “Yana eka vanhu, u ta va hlawulekisa namuntlha ni mundzuku, va fanele va hlantswa minkhancu ya vona.
11  Va fanele va lunghela siku ra vunharhu, hikuva hi siku ra vunharhu Yehovha u ta rhelela ehenhla ka Ntshava ya Sinayi emahlweni ka mahlo ya vanhu hinkwavo.
12  U ta vekela vanhu swipimelo matlhelo hinkwawo u ku, ‘Tivoneleni leswaku mi nga tlhandlukeli entshaveni, mi nga khumbi makumu ya yona. Un’wana ni un’wana la nga ta khumba ntshava hakunene u ta dlayiwa.
13  A ku na voko leri nga ta n’wi khumba, hikuva hakunene u ta khandliwa hi maribye kumbe ku copiwa. Hambi ku ri xiharhi kumbe munhu, a nge hanyi.’ Loko ku yimbiwa nanga ya khuna vona va nga ta entshaveni.”
14  Hiloko Muxe a rhelela a suka entshaveni a ya evanhwini, kutani a hlawulekisa vanhu; vona va hlantswa minkhancu ya vona.
15  Hikwalaho a byela vanhu a ku: “Lunghekani eka masiku lawa manharhu. N’wina vavanuna mi nga tshineli eka wansati.”
16  Kutani hi siku ra vunharhu nimixo ku va ni ku dzindza ni tindlati, ku va ni papa lerikulu ehenhla ka ntshava ni mpfumawulo lowukulu ngopfu wa nanga lerova vanhu hinkwavo lava a va ri emixaxeni va sungula ku rhurhumela.
17  Kutani Muxe a humesa vanhu emixaxeni leswaku va ta hlangana ni Xikwembu xa ntiyiso, hiloko va yima ehansi ka ntshava.
18  Ntshava ya Sinayi yi tuvika musi hinkwako, hikwalaho ka leswi Yehovha a rheleleke ehenhla ka yona a ri endzilweni; musi wa yona wu hambeta wu tlhandluka ku fana ni musi wa vuhiselo, ntshava hinkwayo a yi tsekatseka swinene.
19  Loko mpfumawulo wa nanga wu ya emahlweni wu twala ngopfu, Muxe a sungula ku vulavula naswona Xikwembu xa ntiyiso xi n’wi hlamula hi rito.
20  Hikwalaho Yehovha a rhelela ehenhla ka Ntshava ya Sinayi. Hiloko Yehovha a vitanela Muxe ehenhla ka ntshava, Muxe a tlhandluka.
21  Kutani Yehovha a byela Muxe a ku: “Rhelela u ya lemukisa vanhu, leswaku va nga ringeti ku fohla va ta eka Yehovha va ta hlometela, vunyingi bya vona va wa.
22  Vaprista lava nkarhi ni nkarhi va tshinelaka eka Yehovha na vona a va tihlawulekise, leswaku Yehovha a nga va bi.”
23  Kutani Muxe a ku eka Yehovha: “Vanhu a va swi koti ku ta eNtshaveni ya Sinayi, hikuva ana wena u hi lemukisile, u ku, ‘Vekani swipimelo entshaveni mi yi hlawulekisa.’”
24  Hambiswiritano, Yehovha a ku eka yena: “Famba, rhelela, u ta tlhandluka wena naswona Aroni a ri na wena; kambe u nga pfumeleli vaprista ni vanhu ku fohla va ta eka Yehovha, leswaku a nga va bi.”
25  Hikwalaho Muxe a rhelela eka vanhu a va byela.
24  Kutani a byela Muxe a ku: “Tlhandlukelani eka Yehovha, wena na Aroni, Nadabu na Abihu ni vakulukumba va 70 va Israyele, mi ta nkhinsama ma ha ri ekule.
2  Muxe hi byakwe u ta tshinela a ri yexe eka Yehovha; kambe vona va nga tshineli naswona vanhu va nga tlhandluki na yena.”
3  Hiloko Muxe a fika a rungulela vanhu hinkwawo marito ya Yehovha ni hinkwaswo swiboho swa vuavanyisi, kutani vanhu hinkwavo va hlamula hi rito rin’we va ku: “Marito hinkwawo lawa Yehovha a ma vuleke hi tiyimiserile ku ma endla.”
4  Hikwalaho Muxe a ma tsala ehansi marito hinkwawo ya Yehovha. Kutani a pfuka nimpundzu swinene a aka alitari ni tiphuphu ta 12 ehansi ka ntshava, leti ringaneke tinyimba ta 12 ta vana va Israyele.
5  Endzhaku ka sweswo a rhuma majaha ya vana va Israyele, kutani ma humesa magandzelo yo hisiwa naswona ma endla switlhavelo hi tinkunzi, swi va switlhavelo swa xinakulobye eka Yehovha.
6  Hiloko Muxe a teka hafu ya ngati a yi chela eminkambaneni, kutani hafu leyin’wana ya ngati a xuva hi yona ehenhla ka alitari.
7  Eku heteleleni a teka buku ya ntwanano a yi hlayela etindleveni ta vanhu. Kutani va ku: “Hinkwaswo leswi Yehovha a swi vuleke hi tiyimiserile ku swi endla ni ku yingisa.”
8  Hikwalaho Muxe a teka ngati a n’wan’wasela vanhu hi yona, a ku: “Leyi i ngati ya ntwanano lowu Yehovha a wu endleke na n’wina malunghana ni marito lawa hinkwawo.”
9  Hiloko Muxe na Aroni, Nadabu na Abihu ni vakulukumba va 70 va Israyele va tlhandluka,
10  kutani va vona Xikwembu xa Israyele. Ehansi ka milenge ya xona a ku ri ni leswi a swi vonaka swi fana ni ku tirhiwa ka maribye ya swiphepherhele ya safiri, naswona swi fana ni matilo hi vutengi.
11  Kutani a nga tshambulutelanga voko ku lwa ni vavanuna lava hlawulekeke va vana va Israyele, kambe va vone xivono xa Xikwembu xa ntiyiso naswona va dya va nwa.
12  Kutani Yehovha a byela Muxe a ku: “Tlhandlukela eka mina entshaveni u tshama kona, hikuva ndzi lava ku ku nyika swiphepherhele swa maribye ni nawu ni xileriso, leswi ndzi nga ta swi tsala leswaku ndzi va dyondzisa.”
13  Hikwalaho Muxe na Yoxuwa mutirheli wakwe va suka va yima, Muxe a tlhandlukela entshaveni ya Xikwembu xa ntiyiso.
14  Kambe u byele vakulukumba a ku: “Hi rindzeni endhawini leyi kukondza hi tlhelela eka n’wina. Kutani maswivo, Aroni na Huru va na n’wina. Mani na mani la nga ni mhaka leyi khumbanaka ni nawu a a ye eka vona.”
15  Hikwalaho Muxe a tlhandlukela entshaveni loko papa ra ha funengete ntshava.
16  Kutani ku vangama ka Yehovha ku hambeta ku tshama ehenhla ka Ntshava ya Sinayi, naswona papa ri hambeta ri yi funengeta masiku ya tsevu. Eku heteleleni hi siku ra vunkombo a vitana Muxe a ri exikarhi ka papa.
17  Ematihlweni ya vana va Israyele ku vonakala ka ku vangama ka Yehovha a ku fana ni ndzilo lowu lovisaka ehenhla ka ntshava.
18  Hiloko Muxe a nghena exikarhi ka papa kutani a tlhandlukela entshaveni. Muxe a tshama entshaveni masiku ya 40 ni vusiku bya 40.
5  Endzhaku ka sweswo Muxe na Aroni va nghena kutani va byela Faro va ku: “Yehovha Xikwembu xa Israyele u te, ‘Tshika vanhu va mina va famba leswaku va ta ndzi endlela nkhuvo emananga.’”
2  Kambe Faro a ku: “I mani Yehovha leswaku ndzi yingisa rito rakwe ndzi tshika Israyele a famba? A ndzi n’wi tivi Yehovha nikatsongo, kasi ku tlula kwalaho a ndzi nge n’wi tshiki Israyele a famba.”
3  Hambiswiritano, va ya emahlweni va ku: “Xikwembu xa Vaheveru xi tihlanganise na hina. Hi kombela ku teka riendzo ra masiku manharhu hi ya emananga hi ya endlela Yehovha Xikwembu xa hina xitlhavelo; loko swi nga ri tano u ta hi ba hi ntungu kumbe hi banga.”
4  Hiloko hosi ya Egipta yi ku eka vona: “Ha yini wena Muxe na Aroni mi tshikisa vanhu mintirho ya vona? Fambani mi ya tirha mintirho ya n’wina!”
5  Faro a ya emahlweni a ku: “Maswivo! Sweswi vanhu va tiko se va tele, hakunene n’wina mi va tshikisa ku tirha mintirho ya vona.”
6  Hi ku hatlisa esikwini rero Faro a lerisa lava a va sindzisa vanhu ku tirha ni valanguteri va vona a ku:
7  “Mi nga ha hlengeleti byanyi ku fana ni le ku sunguleni leswaku mi nyika vanhu va endla switina. A va tihlengeletele byanyi hi voxe.
8  Ku tlula kwalaho, nhlayo leyi lavekaka ya switina leswi a va swi endla eku sunguleni, mi ta yi lava hi nsindziso eka vona. Mi nga va hunguteli, hikuva va loloha. Hi yona mhaka leyi va rilaka va ku, ‘Hi lava ku famba, hi lava ku ya endlela Xikwembu xa hina xitlhavelo!’
9  Ntirho a wu va tikele vanhu lava naswona mi va endla va wu tirha, mi nga va pfumeleli leswaku va nyikela nyingiso eka marito ya mavunwa.”
10  Hikwalaho lava sindzisaka vanhu ku tirha ni valanguteri va vona va huma kutani va byela vanhu va ku: “Faro u te, ‘A ndzi nge he tlheli ndzi mi nyika byanyi.
11  N’wina fambani, mi tikumela byanyi kun’wana ni kun’wana laha mi nga ta byi kuma kona, hikuva mintirho ya n’wina a yi nge hungutiwi nikatsongo.’”
12  Hikwalaho vanhu va hangalaka hinkwako etikweni ra Egipta leswaku va hlengeleta mahlanga ma va byanyi.
13  Kutani lava va va sindzisaka ku tirha va tshamela ku va sindzisa va ku: “Hetani mintirho ya n’wina, un’wana ni un’wana ntirho wakwe wa siku ni siku, ku fana ni le nkarhini lowu byanyi a bya ha kumeka.”
14  Endzhaku valanguteri va vana va Israyele, lava vanyiki va mintirho va Faro va va vekeke ehenhla ka vona, va biwile, vona va ku: “Ha yini tolo ni namuntlha mi nga hetanga mintirho leyi mi nyikiweke yona ya ku endla switina, ku fana ni le ku sunguleni?”
15  Hikwalaho valanguteri va vana va Israyele va ya rila eka Faro va ku: “Ha yini u endla malandza ya wena hi ndlela leyi?
16  Malandza ya wena a ma nyikiwi byanyi kambe va ri eka hina, ‘Endlani switina,’ kutani sweswi malandza ya wena ma biwa kasi i xihoxo xa vanhu va wena.”
17  Kambe yena a ku: “Ma loloha, ma loloha! Hi yona mhaka leyi mi nge, ‘Hi lava ku famba, hi lava ku ya endlela Yehovha xitlhavelo.’
18  Kutani sweswi fambani mi ya tirha! Hambileswi mi nga ta ka mi nga nyikiwi byanyi, kambe mi ta endla nhlayo leyi vekiweke ya switina.”
19  Hiloko valanguteri va vana va Israyele va tivona va ri eka xiyimo xo biha loko va byeriwa marito lama nge: “Mi nga hunguti nikatsongo switina leswi un’wana ni un’wana a swi endlaka siku ni siku.”
20  Endzhaku ka sweswo va hlangana na Muxe na Aroni, lava a va yime kwalaho ku ta hlangana na vona loko va huma eka Faro.
21  Hiloko hi ku hatlisa va ku eka vona: “Yehovha a a mi langute a mi avanyisa, tanihi leswi mi hi endleke risema ro biha emahlweni ka Faro ni le mahlweni ka malandza yakwe lerova va khoma banga hi voko leswaku va hi dlaya.”
22  Kutani Muxe a hundzulukela eka Yehovha a ku: “Yehovha, ha yini u vangele ku biha eka vanhu lava? Ha yini u rhume mina?
23  Hikuva ku sukela hi nkarhi lowu ndzi yeke ha wona emahlweni ka Faro leswaku ndzi vulavula hi vito ra wena, u endle swo biha eka vanhu lava, a wu va kutsulanga nikatsongo vanhu va wena.”
36  “Kutani Bezalele u fanele a tirha, na Oholiyabu ni wanuna un’wana ni un’wana wa mbilu yo tlhariha loyi Yehovha a n’wi nyikeke vutlhari ni ku twisisa eka swilo leswi, leswaku a tiva ku endla ntirho hinkwawo wa vutirheli byo kwetsima, hilaha Yehovha a leriseke hakona.”
2  Hiloko Muxe a vitana Bezalele na Oholiyabu ni wanuna un’wana ni un’wana wa mbilu yo tlhariha loyi Yehovha a ngheniseke vutlhari embilwini yakwe, un’wana ni un’wana loyi mbilu yakwe yi n’wi susumeteke leswaku a tshinela entirhweni a wu endla.
3  Kutani va teka emahlweni ka Muxe munyikelo hinkwawo lowu vana va Israyele va wu tiseke wa ntirho wa vutirheli byo kwetsima, leswaku va wu endla, loko ku ri lavan’wana, a va ha tisa gandzelo ra ku tirhandzela eka yena mixo wun’wana ni wun’wana.
4  Hinkwavo vo tlhariha lava a va endla ntirho hinkwawo wo kwetsima va sungula ku ta, hi ku landzelana, va tshika ntirho lowu a va wu endla,
5  va byela Muxe va ku: “Vanhu va tisa swo tala swinene ku tlula leswi vutirheli byi swi lavaka eka ntirho lowu Yehovha a leriseke leswaku wu endliwa.”
6  Hikwalaho Muxe a lerisa leswaku va hundzisa xitiviso enxaxeni, va ku: “Vavanuna ni vavasati, mi nga ha humesi swilo leswi engetelekeke swa munyikelo wo kwetsima.” Hiloko vanhu va siveriwa ku swi tisa.
7  Swilo a swi ringene ntirho hinkwawo lowu nga ta endliwa, a swi tale ku tlurisa.
8  Kutani hinkwavo va mbilu yo tlhariha exikarhi ka lava endlaka ntirho va endla tabernakela, malapi ya ntsonga ya khume ya ntsembyana wo vevuka lowu lukiweke ni harani ya wasi ni voya lebyi pendiweke byi va bya xivunguvungu ni nguvu ya ribungwana; u swi endle swi ri ni makerubu, swi ri ntirho wa mukhavisi.
9  Ku leha ka nguvu ha yin’we ya ntsonga a ku ri swisungunu swa 28, kasi ku anama ka nguvu ha yin’we ya ntsonga a ku ri swisungunu swa mune. Malapi hinkwawo ya ntsonga a ma ri mpimo wun’we.
10  Hiloko a hlanganisa malapi ya ntsonga ya ntlhanu, rin’wana ni lerin’wana, ni malapi ya ntsonga laman’wana ya ntlhanu a ma hlanganisa, rin’wana ni lerin’wana.
11  Endzhaku ka sweswo a endla swihulelo hi harani ya wasi etlhelo ka lapi rin’we ra ntsonga emakumu ya mahlangano. A endla hilaha ku fanaka etlhelo ka lapi ra ntsonga ra le handle, emakumu laman’wana ya mahlangano.
12  A endla swihulelo swa 50 eka lapi rin’we ra ntsonga, naswona a endla swihulelo swa 50 emakumu ya mahlangano ya lapi ra ntsonga leri a ri ri endhawini ya mahlangano laman’wana, swihulelo swi langutane ni leswin’wana.
13  Eku heteleleni a endla swiove swa 50 hi nsuku kutani a hlanganisa malapi ya ntsonga hi swiove, rin’wana ni lerin’wana, lerova ri va tabernakela yin’we.
14  Kutani a endla malapi ya ntsonga ya khume hi voya bya mbuti ma va xifunengeto xa le henhla ka tabernakela. U endle malapi ya ntsonga ya 11.
15  Ku leha ka lapi ha rin’we ra ntsonga a ku ri swisungunu swa 30, kasi ku anama ka lapi ha rin’we ra ntsonga a ku ri swisungunu swa mune. Malapi ya ntsonga ya 11 a ma ri mpimo wun’we.
16  Hiloko a hlanganisa malapi ya ntsonga ya ntlhanu ma ri woxe ni malapi ya ntsonga ya tsevu ma ri woxe.
17  A tlhela a endla swihulelo swa 50 etlhelo ra ntsonga ra le handle endhawini ya mahlangano, naswona a endla swihulelo swa 50 emakumu ka lapi lerin’wana ra ntsonga leri hlanganaka na rona.
18  Endzhaku ka sweswo a endla swiove swa 50 swa koporo swa ku hlanganisa ntsonga wu va nchumu wun’we.
19  Kutani a endla xifunengeto xa ntsonga hi madzovo ya makhuna lama pendiweke ma va yo tshwuka ni xifunengeto xa le henhla hi madzovo ya tintini.
20  Hiloko a endla marimba ya tabernakela hi ntsandza wa munga, a ma yimisa.
21  Ku leha ka rimba rin’wana ni rin’wana a ku ri swisungunu swa khume, kasi ku anama ka rimba ku ri xisungunu ni hafu.
22  Rimba rin’wana ni rin’wana a ri ri ni mahlangano mambirhi ma hlanganisiwe rin’wana eka lerin’wana. Hi yona ndlela leyi a endleke marimba hinkwawo ya tabernakela ha yona.
23  Hikwalaho a endla marimba ya tabernakela, marimba ya 20 ma va ya tlhelo leri languteke eNegebu, ku ya edzongeni.
24  A endla minkotloto ya 40 hi silivhere yi ri ya le hansi ka marimba ya 20, minkotloto yimbirhi ehansi ka rimba rin’we yi ri ni mahlangano mambirhi ni minkotloto yimbirhi ehansi ka rimba lerin’wana yi ri ni mahlangano mambirhi.
25  Etlhelweni lerin’wana ra tabernakela, etlhelweni ra n’walungu, a endla marimba ya 20
26  ni minkotloto ya wona ya 40 hi silivhere, minkotloto yimbirhi ehansi ka rimba rin’we ni minkotloto yimbirhi ehansi ka rimba lerin’wana.
27  Ematlhelweni ya le ndzhaku ya tabernakela ku ya evupela-dyambu, u endle marimba ya tsevu.
28  Kutani a endla marimba mambirhi ma va tinsika ta le tinhleni ta tabernakela ematlhelweni ya le ndzhaku ya yona.
29  Matshaku ya wona a ma fana naswona a ma longoloka swin’we ku ya fika ehenhla ka rin’wana ni rin’wana exingwavileni xo sungula. Hi leswi a swi endleke eka tona hatimbirhi, eka tinsika timbirhi ta le tinhleni.
30  Hiloko ku va marimba ya nhungu, minkotloto ya wona ya silivhere yi va 16, minkotloto yimbirhi yi ri ekusuhi ni minkotloto yimbirhi ehansi ka rimba rin’wana ni rin’wana.
31  Kutani a ya emahlweni a endla swigogo hi ntsandza wa munga, ntlhanu swi ri swa marimba ya tlhelo rin’we ra tabernakela
32  ni ntlhanu wa swigogo swi ri swa marimba ya tlhelo lerin’wana ra tabernakela ni ntlhanu wa swigogo swi ri swa marimba ya tabernakela ematlhelweni mambirhi ya le ndzhaku ku ya evupela-dyambu.
33  Hiloko a endla xigogo xa le xikarhi xi hingakanya exikarhi ka marimba xi suka emakumu man’wana xi ya emakumu laman’wana.
34  Marimba a ma nameka nsuku, naswona a endla swingwavila swa wona hi nsuku swi va swiseketelo swa swigogo, swigogo a swi nameka nsuku.
35  A endla nguvu leyi sirhelelaka hi harani ya wasi ni voya lebyi pendiweke byi va bya xivunguvungu ni nguvu ya ribungwana ni ntsembyana wo vevuka lowu lukiweke. A ri endla ri ri ni makerubu, wu ri ntirho wa mukhavisi.
36  Kutani a ri endlela tiphuphu ta munga ta mune a ti nameka nsuku, timhingu ta tona ti endliwe hi nsuku, naswona a ti vumbela minkotloto ya mune hi silivhere.
37  A ya emahlweni a endla xiavanyiso xa nyangwa ya ntsonga hi harani ya wasi ni voya lebyi pendiweke byi va bya xivunguvungu ni nguvu ya ribungwana ni ntsembyana wo vevuka lowu lukiweke, wu ri ntirho wa muluki,
38  ni tiphuphu ta xona ta ntlhanu ni timhingu ta tona. Ehenhla ka tona ni mahlangano ya tona a ti nameka nsuku, kambe minkotloto ya tona ya ntlhanu a yi ri ya koporo.
15  Hi nkarhi wolowo Muxe ni vana va Israyele va yimbelelela Yehovha risimu, va vula leswi landzelaka: “Ndzi ta yimbelelela Yehovha, hikuva u tlakuseriwe ehenhla swinene.Hanci ni mugadi wa yona u swi hoxe elwandle.
2  Ntamu wa mina ni matimba ya mina i Yah, hikuva wa ndzi ponisa.Lexi i Xikwembu xanga, ndzi ta xi dzunisa; i Xikwembu xa tatana, ndzi ta xi tlakusela ehenhla.
3  Yehovha i nhenha ya nyimpi. Yehovha i vito rakwe.
4  Makalichi ya Faro ni mavandla yakwe ya nyimpi u swi hoxe elwandle,Valwi va yena va nyimpi vo hlawuleka u va mbombomerise eLwandle ro Tshwuka.
5  Magandlati ya mati ma va funengetile; va rhelele evuentweni ku fana ni ribye.
6  Wena Yehovha, voko ra wena ra xinene ri tikomba ri ri ni vuswikoti lebyikulu,Wena Yehovha, voko ra wena ra xinene ri nga faya nala.
7  Hi vukulu bya ku tlakuka ka wena u nga wisa lava ku pfukelaka;U rhumela ku hlundzuka ka wena lokukulu, ku va dya kukota mahlanga.
8  Hi ku hefemula loku humaka etinhompfini ta wena, mati ma hlengeletiwile;Ma yima ma nga fambi ku fana ni damu ra mati yo tala;Magandlati ya mati ma yime ma tiya exikarhi ka lwandle.
9  Nala u te, ‘Ndzi ta va hlongorisa! Ndzi ta va kuma!Ndzi ta ava leswi phangiweke! Moya-xiviri wa mina wu ta tala hi swona!Ndzi ta hlomula banga ra mina! Voko ra mina ri ta va hlongola!’
10  U huhutile hi ku hefemula ka wena, lwandle ri va funengeta;Va mbombomerile ku fana ni ntsopfu ematini lamanyingi.
11  Oho Yehovha, i mani exikarhi ka swikwembu la fanaka na wena?I mani la fanaka na wena, u tikomba u ri ni matimba evukwetsimini?La faneriwaka hi ku chaviwa hi tinsimu ta ku dzunisa, La endlaka swihlamariso.
12  U tshambulute voko ra wena ra xinene, misava yi va mita.
13  Wena hi musa wa wena wa rirhandzu u rhangele vanhu lava u va kutsuleke;Kunene wena hi ntamu wa wena u ta va kongomisa endhawini ya wena leyi kwetsimaka, yo tshama eka yona.
14  Vanhu va ta swi twa, va rhurhumela;Ku lun’wa ka ku veleka ku ta khoma vaaki va Filisita.
15  Hakunene hi nkarhi wolowo tindhuna ta Edomu ti ta vilela;Loko ku ri vafumi va tihanyi va Mowabu, va ta rhurhumela.Hakunene vaaki hinkwavo va Kanana va ta tshoveka timbilu.
16  Va ta tshuka, va chava.Hikwalaho ka vukulu bya voko ra wena va ta yima va nga tshukatshuki kukota ribye,Kukondza vanhu va wena va hundza, Wena Yehovha,Kukondza vanhu lava u va kumeke va hundza.
17  U ta va tisa u va simeka entshaveni ya ndzhaka ya wena,Ndhawu leyi u yi lunghiseleleke leswaku u ta tshama eka yona, Wena Yehovha,Oho Yehovha, vukwetsimelo lebyi voko ra wena ri byi simekeke.
18  Yehovha u ta va hosi hilaha ku nga riki na makumu, hi masiku.
19  Loko tihanci ta Faro swin’we ni makalichi yakwe ya nyimpi ni vagadi vakwe va tihanci swi nghena elwandle,Yehovha a tlherisela mati ya lwandle ehenhla ka vona,Kasi vana va Israyele va fambe emisaveni leyi omeke exikarhi ka lwandle.”
20  Kutani Meriyamu muprofeta waxisati, makwavo wa Aroni, a khoma xingomana hi voko; vavasati hinkwavo va huma na yena va ri ni swingomana naswona va cina.
21  Meriyamu a pfumelelana ni vavanuna, a ku: “Yimbelelelani Yehovha, hikuva u tlakuseriwe ehenhla swinene.Hanci ni mugadi wa yona u swi hoxe elwandle.”
22  Endzhakunyana Muxe a suka na Israyele eLwandle ro Tshwuka va kongoma emananga ya Xure, va famba masiku manharhu emananga, kambe a va kumanga mati.
23  Hi ku famba ka nkarhi va fika eMara, kambe a va swi kotanga ku nwa mati ya le Mara hikuva a ma bava. Hi yona mhaka leyi a nga yi thya vito ra Mara.
24  Kutani vanhu va sungula ku gungulela Muxe, va ku: “Hi ta nwa yini?”
25  Hiloko a huwelela eka Yehovha. Yehovha a n’wi kongomisa emurhini, hiloko a wu lahlela ematini, mati ma tsokombela. Kwalaho A va simekela xileriso ni mhaka ya vuavanyisi naswona a va ringa kona.
26  A ya emahlweni a ku: “Loko mo yingisa rito ra Yehovha Xikwembu xa n’wina hilaha ku tiyeke, mi endla leswi lulameke ematihlweni yakwe naswona mi yingisa milawu yakwe, mi hlayisa swileriso swakwe hinkwaswo, makhombo lawa ndzi nga ma tisa ehenhla ka Vaegipta a ndzi nge ma tisi ehenhla ka n’wina; hikuva hi mina Yehovha la mi horisaka.”
27  Endzhaku ka sweswo va fika aElimi, laha a ku ri ni swihlovo swa mati swa 12 ni mirhi ya micindzu ya 70. Kutani va dzima mixaxa kwalaho kusuhi ni mati.
20  Xikwembu xi ya emahlweni xi vulavula marito lawa hinkwawo, xi ku:
2  “Hi mina Yehovha Xikwembu xa wena, lexi ku humeseke etikweni ra Egipta, u huma endlwini ya mahlonga.
3  U nga tshuki u va ni swikwembu swimbe emahlweni ka xikandza xa mina.
4  “U nga tshuki u tiendlela xifaniso lexi vatliweke kumbe xivumbeko lexi fanaka ni xilo xihi ni xihi lexi nga ehenhla ematilweni kumbe lexi nga ehansi emisaveni kumbe ematini ehansi ka misava.
5  U nga tshuki u swi nkhinsamela kumbe u yengiwa ku swi tirhela, hikuva mina Yehovha Xikwembu xa wena ndzi Xikwembu lexi lavaka ku tinyiketela loku hlawulekeke, lexi xupulaka vana hikwalaho ka swidyoho swa vatata wa vona, eka xitukulwana xa vunharhu ni le ka xitukulwana xa vumune, eka lava va ndzi vengaka;
6  kambe lexi nga ni musa wa rirhandzu eka xitukulwana xa vugidi eka lava va ndzi rhandzaka, lava va hlayisaka swileriso swa mina.
7  “U nga tshuki u khoma vito ra Yehovha Xikwembu xa wena hi ndlela leyi nga pfuniki nchumu, hikuva Yehovha a nge tshiki ku xupula la khomaka vito rakwe hi ndlela leyi nga pfuniki nchumu.
8  “Tsundzuka siku ra savata leswaku u ri hlawulekisa,
9  u ta endla ntirho naswona u fanele ku tirha ntirho wa wena hinkwawo hi masiku ya tsevu.
10  Kambe siku ra vunkombo i savata ya Yehovha Xikwembu xa wena. U nga tshuki u endla ntirho wihi ni wihi, wena kumbe n’wana wa wena wa jaha kumbe wa nhwanyana, hlonga ra wena ra xinuna kumbe ra xisati kumbe xifuwo xa wena kumbe muluveri wa wena la nga endzeni ka tinyangwa ta wena.
11  Hikuva hi masiku ya tsevu Yehovha u endle matilo ni misava, lwandle ni hinkwaswo leswi nga eka swona, kutani a wisa hi siku ra vunkombo. Hi yona mhaka leyi Yehovha a katekiseke siku ra savata naswona a ri hlawulekisa.
12  “Xixima tata wa wena ni mana wa wena leswaku masiku ya wena ma leha emisaveni leyi Yehovha Xikwembu xa wena a ku nyikaka yona.
13  “U nga tshuki u dlaya hi vomu.
14  “U nga tshuki u endla vuoswi.
15  “U nga tshuki u yiva.
16  “U nga tshuki u vula vumbhoni bya vunwa, u va mbhoni leyi kanetanaka ni munhu-kuloni.
17  “U nga tshuki u navela yindlu ya munhu-kuloni. U nga tshuki u navela nsati wa munhu-kuloni, kumbe hlonga rakwe ra xinuna kumbe ra xisati kumbe nkunzi yakwe kumbe mbhongolo yakwe kumbe xin’wana ni xin’wana lexi nga xa munhu-kuloni.”
18  “Vanhu hinkwavo a va vona ku dzindza ni ku vangama ka rihati ni mpfumawulo wa nanga ni ntshava yi huma musi. Loko vanhu va swi vona, hiloko va rhurhumela, va yimela ekule.
19  Kutani va byela Muxe va ku: “Wena vulavula na hina, hi yingisa; kambe Xikwembu xi nga vulavuli na hina hikuva hi nga tshuka hi fa.”
20  Hiloko Muxe a byela vanhu a ku: “Mi nga chavi, hikuva Xikwembu xa ntiyiso xi tile ku ta mi ringa, leswaku mi ta hambeta mi xi chava emahlweni ka swikandza swa n’wina, leswaku mi nga dyohi.”
21  Vanhu va hambeta va yimela ekule, kambe Muxe a ya ekusuhi ni papa ra ntima laha Xikwembu xa ntiyiso a xi ri kona.
22  Yehovha a ya emahlweni a byela Muxe a ku: “U ta byela vana va Israyele u ku, ‘N’wina mi swi vonile leswaku ndzi vulavule na n’wina ndzi ri ematilweni.
23  Mi nga tshuki mi endla swikwembu swa silivhere mina ndzi ri kona, naswona mi nga tshuki mi tiendlela swikwembu swa nsuku.
24  Mi ta ndzi endlela alitari ya misava, mi ta ndzi endlela switlhavelo swa gandzelo ro hisiwa ni switlhavelo swa xinakulobye ehenhla ka yona hi ntlhambi wa n’wina wa tinyimpfu, ni hi ntlhambi wa n’wina wa tihomu. Endhawini yin’wana ni yin’wana laha ndzi nga ta endla leswaku vito ra mina ri tsundzukiwa ndzi ta ta eka n’wina, kunene ndzi ta mi katekisa.
25  Loko mi ndzi endlela alitari ya maribye, mi nga yi aki hi maribye lama kovotliweke. Nkarhi lowu mi tlakusaka chizele ehenhla ka yona, mi ta yi nyamisa.
26  Mi nga tshuki mi tlhandlukela ealitarini ya mina hi swikhandziyo, leswaku swirho swa n’wina swa le xihundleni swi nga tshuki swi vonaka erivaleni ehenhla ka yona.’
1  Lawa i mavito ya vana va Israyele lava va teke aEgipta na Yakobe; wanuna un’wana ni un’wana u te ni vandyangu wa yena:
2  I Ruveni, Simiyoni, Levhi na Yuda,
3  Isakara, Zebuloni na Benjamini,
4  Dani na Neftali, Gadi na Axere.
5  Mimoya-xiviri hinkwayo leyi humeke emasengeni ya Yakobe a yi ri mimoya-xiviri ya 70, kambe Yosefa ana se a a ri aEgipta.
6  Eku heteleleni Yosefa a fa, ni vamakwavo hinkwavo ni xitukulwana xexo hinkwaxo.
7  Vana va Israyele va tswalana kutani va sungula ku tala; va hambeta va andza naswona va va ni matimba hi mpimo lowukulu ngopfu lerova va tala etikweni.
8  Hi ku famba ka nkarhi ku humelela hosi leyintshwa aEgipta leyi a yi nga n’wi tivi Yosefa.
9  Yi byela vanhu va yona yi ku: “Maswivo! Vanhu va vana va Israyele va tele ngopfu naswona va ni matimba ku hi tlula.
10  Tanani! A hi va tlhariheleni, hikuva va nga tshuka va andza, kutani loko ho weriwa hi nyimpi, kunene va ta engetela lava va hi vengaka va lwa na hina kutani va tlhandluka va huma etikweni.”
11  Hikwalaho va va vekela varhangeri va ntirho wo sindzisiwa hi xikongomelo xa ku va tshikilela emintirhweni ya vona yo nonon’hwa leyi a va yi endla; kutani va aka miti yi va tindhawu ta vuhlayiselo ta Faro, ku nga Pitomu na Ramsese.
12  Kambe loko va va tshikilela ngopfu, a va ya va andza ngopfu ni ku hangalaka hinkwako-nkwako, lerova va va ni ku chava lokukulu hikwalaho ka vana va Israyele.
13  Hikwalaho Vaegipta va tirhisa vana va Israyele hi tihanyi.
14  Va hambeta va va tikisela vutomi hi vuhlonga byo nonon’hwa, va va pfuvisa vumba byo aka ni ku baka switina ni muxaka wun’wana ni wun’wana wa vuhlonga emasin’wini, ina, muxaka wun’wana ni wun’wana wa vuhlonga bya vona lowu ha wona va va endleke mahlonga hi tihanyi.
15  Endzhaku hosi ya Egipta yi byela tisungukati ta Vaheveru, vito ra yin’wana a ku ri Xifira kasi vito ra leyin’wana a ku ri Puwa,
16  ina, yi tlhele yi ku: “Loko mi pfuna vavasati va Vaheveru ku veleka kutani mi va vona va ri exitulwini xo velekela eka xona, loko ku ri n’wana wa jaha mi fanele mi n’wi dlaya; kambe loko ku ri n’wana wa nhwanyana u fanele a hanya.”
17  Hambiswiritano, tisungukati a ti chava Xikwembu xa ntiyiso, a ti endlanga hilaha hosi ya Egipta yi ti byeleke hakona, kambe a ti londzovota vana vaxinuna va hanya.
18  Hi ku famba ka nkarhi hosi ya Egipta yi vitana tisungukati yi ku eka tona: “Ha yini mi endle nchumu lowu, hikuva mi londzovote vana vaxinuna va hanya?”
19  Hiloko tisungukati ti ku eka Faro: “Hikuva vavasati va Vaheveru a va fani ni vavasati va Vaegipta. Hikuva va tiyerile, va veleka sungukati yi nga si fika eka vona.”
20  Hikwalaho Xikwembu xi tirhisana kahle ni tisungukati; vanhu lava va ya va tala naswona va va ni matimba ngopfu.
21  Kutani leswi tisungukati ti chaveke Xikwembu xa ntiyiso, endzhakunyana xi ti nyika mindyangu.
22  Eku heteleleni Faro a lerisa vanhu vakwe hinkwavo a ku: “N’wana un’wana ni un’wana wa jaha loyi a ha ku velekiwaka mi ta n’wi lahlela enambyeni wa Nayili, kambe n’wana un’wana ni un’wana wa nhwanyana mi ta n’wi londzovota a hanya.”
2  Hi nkarhi wolowo, wanuna wo karhi wa yindlu ya Levhi a teka n’wana wa Levhi.
2  Kutani wansati loyi a tika, a veleka n’wana wa jaha. Loko a vona ndlela leyi a a saseke ha yona, a n’wi tumbeta tin’hweti tinharhu ta ku rhendzelaka ka n’weti.
3  Loko a vona leswaku a nga ha swi koti ku n’wi tumbeta, hiloko a teka bokisi ro endliwa hi papirasi a ri tota hi nhlaka ni ntita, kutani a veka n’wana loyi endzeni ka rona, a ri veka exikarhi ka tinhlanga eribuweni ra nambu wa Nayili.
4  Ku tlula kwalaho, makwavo wa xisati a yima ekulenyana leswaku a ta kumisisa leswi nga ta n’wi humelela.
5  Endzhakunyana ka nkarhi n’wana wa Faro wa nhwanyana a ta ku ta hlamba eNambyeni wa Nayili, kutani vatirhi vakwe a va famba-famba etlhelo ka Nambu wa Nayili. Hiloko a vona bokisi exikarhi ka tinhlanga. Hi ku hatlisa a rhuma mahlonga yakwe leswaku ma ya ri teka.
6  Loko a ri pfula a vona n’wana, kutani waswivo, mufana loyi a a rila. Hiloko a n’wi twela vusiwana, hambileswi a nga vula a ku: “Loyi i un’wana wa vana va Vaheveru.”
7  Kutani makwavo wa xisati a byela n’wana wa Faro a ku: “Xana ndzi nga ya ndzi ya ku vitanela hi ku hlawuleka wansati wa muwundli eka vavasati va Vaheveru leswaku a ta ku wundlela n’wana ke?”
8  Hiloko n’wana wa Faro a ku eka yena: “Famba!” Xikan’we-kan’we nhwanyana a famba a ya vitana mana wa n’wana loyi.
9  Kutani n’wana wa Faro a ku eka yena: “Teka n’wana loyi u ndzi wundlela yena, mina ndzi ta ku nyika hakelo ya wena.” Hikwalaho wansati a teka n’wana a ya n’wi wundla.
10  N’wana a kula. Hiloko a n’wi tisa eka n’wana wa Faro kutani a va n’wana wa yena; a n’wi thya vito ra Muxe, a ku: “Hileswaku ndzi n’wi humese ematini.”
11  Kutani emasikwini wolawo loko Muxe a ri karhi a tiyela, a huma a ya eka vamakwavo leswaku a ta vona mintirho ya vona yo nonon’hwa leyi a va yi endla; hiloko a vona Muegipta un’wana a ba Muheveru un’wana wa vamakwavo.
12  Kutani a rhalarhala, a nga voni munhu. Hiloko a dlaya Muegipta a n’wi fihla esaveni.
13  Hambiswiritano, a huma esikwini leri tlhandlamaka kutani vavanuna vambirhi va Vaheveru a va lwa. Kutani a byela la endleke xihoxo a ku: “Ha yini u ba nakuloni?”
14  Hiloko yena a ku: “I mani la ku vekeke hosana ni muavanyisi wa hina? Xana u lava ku ndzi dlaya ku fana nileswi u dlayeke Muegipta?” Sweswi Muxe a chava, a ku: “Hakunene mhaka leyi ya tiviwa!”
15  Hikwalaho Faro a twa mhaka leyi, kutani a ringeta ku dlaya Muxe; kambe Muxe a balekela Faro a ya tshama etikweni ra Midiyani; a fika a tshama exihlobyeni.
16  Muprista wa Midiyani a a ri ni vana va vanhwanyana va nkombo, naswona tanihi ntolovelo va fika va ta ka mati va ya tata switsengele leswaku va nwisa ntlhambi wa tata wa vona.
17  Tanihi ntolovelo varisi va fika va va hlongola. Hiloko Muxe a suka a yima a pfuna vavasati lava, a nwisa ntlhambi wa vona.
18  Kutani loko va fika ekaya eka Rhuwele tata wa vona, a huwelela a ku: “Swi endlekise ku yini leswaku mi hatlisa mi vuya ekaya namuntlha?”
19  Hiloko va ku: “Muegipta un’wana u hi kutsule evokweni ra varisi, kasi handle ka sweswo, u hi kele mati leswaku a nwisa ntlhambi.”
20  Kutani a byela vana vakwe a ku: “Kambe u kwihi? Hikwalaho ka yini mi siye munhu loyi? N’wi vitaneni a ta dya xinkwa.”
21  Endzhaku ka sweswo Muxe a rhandza ku tshama ni munhu loyi, kutani a nyika Muxe Zipora n’wana wakwe wa nhwanyana.
22  Endzhakunyana yena a tswala n’wana a n’wi thya vito ra Gerixomu, hikuva u te: “Ndzi muluveri etikweni rimbe.”
23  Endzhaku ka masiku yo tala hosi ya Egipta yi hetelela yi file, kambe vana va Israyele va hambeta va va ni nhlomulo hikwalaho ka vuhlonga naswona va rila, xirilo xa vona xo kombela ku pfuniwa hikwalaho ka vuhlonga xi tlhandlukela eka Xikwembu xa ntiyiso.
24  Hi ku famba ka nkarhi Xikwembu xi twa ku konya ka vona kutani Xikwembu xi tsundzuka ntwanano wa xona na Abrahama, Isaka na Yakobe.
25  Hikokwalaho Xikwembu xi languta vana va Israyele kutani Xikwembu xi swi lemuka.
3  Muxe a va murisi wa ntlhambi wa Yetro lowa muprista wa Midiyani, loyi a a ri mukon’wana wa yena. Loko a ri karhi a byisa ntlhambi etlhelo ra vupela-dyambu bya mananga, a hetelela a fike entshaveni ya Xikwembu xa ntiyiso, eHorebe.
2  Kutani ntsumi ya Yehovha yi humelela eka yena yi ri elangavini ra ndzilo exikarhi ka xihlahla xa mitwa. Loko a ri karhi a languta, waswivo, xihlahla xa mitwa a xi pfurha kambe a xi nga tshwi.
3  Hiloko Muxe a ku: “Inge ndzi hambuka leswaku ndzi ta vona xiendlakalo lexi lexikulu, lexi endlaka leswaku xihlahla xa mitwa xi nga tshwi.”
4  Loko Yehovha a vona leswaku u hambukile a ya vona, xikan’we-kan’we Xikwembu xi n’wi vitana xi ri exikarhi ka xihlahla xa mitwa xi ku: “Muxe! Muxe,” yena a ku: “Hi mina loyi.”
5  Kutani xi ku: “U nga tshineli laha. Hluvula maphaxani ya wena, hikuva ndhawu leyi u yimeke eka yona i misava yo kwetsima.”
6  A ya emahlweni a ku: “Hi mina Xikwembu xa tata wa wena, Xikwembu xa Abrahama, Xikwembu xa Isaka ni Xikwembu xa Yakobe.” Kutani Muxe a tumbeta xikandza xakwe hikuva a a chava ku languta Xikwembu xa ntiyiso.
7  Yehovha a engeta a ku: “Entiyisweni ndzi vone ku xaniseka ka vanhu va mina lava nga aEgipta, naswona ndzi twe xirilo xa vona hikwalaho ka lava va va sindzisaka ku tirha; hikuva ndza ku tiva swinene ku vava loku va ku twaka.
8  Kutani ndza rhelela ndzi ya va kutsula evokweni ra Vaegipta, ndzi va humesa etikweni rero ndzi va yisa etikweni lerinene leri pfulekeke, etikweni leri khulukaka ntswamba ni vulombe, endhawini ya Vakanana ni Vaheti ni Vaamori ni Vaperezi ni Vahivhi ni Vayebusi.
9  Kutani waswivo, xirilo xa vana va Israyele xi fike eka mina, naswona ndzi vone ku tshikileriwa loku Vaegipta va va tshikilelaka ha kona.
10  Tana sweswi ndzi ku rhuma eka Faro, kutani wena u humesa vanhu va mina, vana va Israyele aEgipta.”
11  Kambe, Muxe a byela Xikwembu xa ntiyiso a ku: “Ndzo va mani mina leswaku ndzi nga ya eka Faro nileswaku ndzi ya humesa vana va Israyele aEgipta?”
12  Hiloko xi ku: “Hikuva ndzi ta va na wena, naswona hi lexi xikombiso xa wena xa leswaku hi mina ndzi ku rhumeke: Endzhaku ka loko u humese vanhu lava aEgipta, n’wina mi ta tirhela Xikwembu xa ntiyiso entshaveni leyi.”
13  Hambiswiritano Muxe a byela Xikwembu xa ntiyiso a ku: “A hi nge, ndzi fika eka vana va Israyele ndzi va byela ndzi ku: ‘Xikwembu xa vatata wa n’wina xi ndzi rhume eka n’wina,’ kutani va ku eka mina, ‘I mani vito ra xona?’ Ndzi ta ku yini eka vona?”
14  Hiloko Xikwembu xi byela Muxe xi ku: “NDZI TA TIKOMBISA NDZI RI LEXI NDZI NGA TA TIKOMBISA NDZI RI XONA.” Kutani xi engeta xi ku: “U ta byela vana va Israyele u ku, ‘NDZI TA TIKOMBISA  u ndzi rhume eka n’wina.’”
15  Kutani Xikwembu xi tlhela xi ku eka Muxe: “U ta byela vana va Israyele u ku, ‘Yehovha Xikwembu xa vatata wa n’wina, Xikwembu xa Abrahama, Xikwembu xa Isaka ni Xikwembu xa Yakobe u ndzi rhume eka n’wina.’ Leri i vito ra mina ra hilaha ku nga riki na makumu, naswona lexi i xitsundzuxo xa mina ku suka eka xitukulwana xin’wana ku ya eka xitukulwana xin’wana.
16  Famba, kutani u hlengeleta vakulukumba va Israyele u va byela u ku, ‘Yehovha Xikwembu xa vatata wa n’wina u humelele eka mina, Xikwembu xa Abrahama, Isaka na Yakobe, a ku: “Kunene ndzi ta nyikela nyingiso eka n’wina ni leswi mi endliwaka swona aEgipta.
17  Kutani ndzi ri, ndzi ta mi humesa eku xanisiweni hi Vaegipta ndzi mi yisa etikweni ra Vakanana ni Vaheti ni Vaamori ni Vaperezi ni Vahivhi ni Vayebusi, etikweni leri khulukaka ntswamba ni vulombe.’”
18  “Kunene va ta yingisa rito ra wena, naswona wena ni vakulukumba va Israyele mi ta ya eka hosi ya Egipta, kutani n’wina mi ta yi byela mi ku, ‘Yehovha Xikwembu xa Vaheveru xi tihlanganise na hina, kutani hi kombela ku teka riendzo ra masiku manharhu hi ya emananga, hi lava ku ya endlela Yehovha Xikwembu xa hina xitlhavelo.’
19  Mina ndzi swi tiva kahle leswaku hosi ya Egipta a yi nge mi nyiki mpfumelelo wa leswaku mi famba handle ka loko yi sindzisiwa hi voko ra matimba.
20  Ndzi ta boheka ku tshambuluta voko ra mina ndzi ba Egipta hi swiendlo swa mina hinkwaswo swo hlamarisa leswi ndzi nga ta swi endla exikarhi ka rona; endzhaku ka sweswo yi ta mi tshika mi famba.
21  Vanhu lava ndzi ta va komba tintswalo ematihlweni ya Vaegipta; kunene loko mi famba, a mi nge fambi mi nga khomanga nchumu.
22  Wansati un’wana ni un’wana u ta kombela swilo swa silivhere ni swilo swa nsuku ni minkhancu, eka muakelani wakwe ni le ka wansati loyi a luveleke endlwini ya yena, kutani mi ta swi vehela eka vana va n’wina va majaha ni va vanhwanyana; mi fanele mi tekela Vaegipta swilo swa vona.”
33  Yehovha a ya emahlweni a byela Muxe a ku: “Famba, suka laha, wena ni vanhu lava u va rhangeleke u va humesa etikweni ra Egipta, mi ya etikweni leri ndzi ri hlambanyeleke Abrahama, Isaka na Yakobe ndzi ku, ‘Ndzi ta ri nyika mbewu ya wena.’
2  Ndzi ta rhuma ntsumi emahlweni ka n’wina yi hlongola Vakanana, Vaamori, Vaheti ni Vaperezi, Vahivhi ni Vayebusi;
3  n’wina mi ya eka rona tiko leri khulukaka ntswamba ni vulombe, hikuva a ndzi nge tlhandluki exikarhi ka n’wina, hikuva mi vanhu va tinhamu to sihalala, leswaku ndzi nga mi lovisi endleleni.”
4  Loko vanhu va twa rito leri ro biha, va sungula ku rila; a nga kona ni un’we wa vona la ambaleke swin’wetsin’wetsi swakwe.
5  Yehovha a ya emahlweni a byela Muxe a ku: “Byela vana va Israyele u ku, ‘N’wina mi vanhu va tinhamu to sihalala. Hi xinkarhana ndzi nga ta exikarhi ka n’wina, kunene ndzi mi lovisa. Hikwalaho sweswi, hluvulani swin’wetsin’wetsi swa n’wina, hikuva ndzi lava ku tiva leswi ndzi nga ta swi endla hi n’wina.’”
6  Kutani vana va Israyele va hluvula swin’wetsin’wetsi swa vona ku sukela eNtshaveni ya Horebe ku ya emahlweni.
7  Loko ku ri Muxe, a susa ntsonga wakwe a wu dzima ehandle ka nxaxa, ekule ni nxaxa; kutani a wu vitana ntsonga wa nhlangano. Un’wana ni un’wana la vutisaka hi Yehovha a a huma a ya entsongeni wa nhlangano lowu a wu ri ehandle ka nxaxa.
8  Hi ku hatlisa loko Muxe a huma a ya entsongeni, vanhu hinkwavo a va suka va yima, un’wana ni un’wana a yima enyangweni ya ntsonga wakwe, va honolela Muxe kukondza a nghena entsongeni.
9  Hi ku hatlisa loko Muxe a nghene entsongeni, papa lerikulu a ri rhelela, ri yima enyangweni ya ntsonga kutani yena a vulavula na Muxe.
10  Vanhu hinkwavo va vona papa lerikulu ri yime enyangweni ya ntsonga, kutani vanhu hinkwavo va suka va yima va nkhinsama, un’wana ni un’wana enyangweni ya ntsonga wakwe.
11  Kutani Yehovha a vulavula na Muxe va langutanile, ku fana niloko munhu a vulavula ni munhu-kulobye. Loko a tlhelela enxaxeni, mutirheli wakwe Yoxuwa, n’wana wa Nuni, leswi a a ri mutirhi, a a nga humi endzeni ka ntsonga.
12  Kutani Muxe a byela Yehovha a ku: “Waswivo, u ri eka mina, ‘Rhangela vanhu lava,’ kambe wena a wu ndzi tivisanga loyi u nga ta n’wi rhuma na mina. Ku tlula kwalaho, wena u te, ‘Ndzi ku tiva hi vito kasi handle ka sweswo, u kume ku tsakeriwa ematihlweni ya mina.’
13  Ndza ku kombela sweswi, loko ndzi kume ku tsakeriwa ematihlweni ya wena, ndzi kombela u ndzi tivisa tindlela ta wena, ndzi ku tiva leswaku ndzi kuma ku tsakeriwa ematihlweni ya wena. Ndzi ta tsundzuka hakona leswaku tiko leri i vanhu va wena.”
14  Kutani yena a ku: “Ku ta famba mina, kunene wena ndzi ta ku wisisa.”
15  Hiloko a ku eka yena: “Loko wena u nga fambi, u nga hi susi laha.
16  Kutani sweswi, swi ta tiviwa ha yini leswaku ndzi kume ku tsakeriwa ematihlweni ya wena, mina ni vanhu va wena? Xana a swi nge tiviwi hi ku va u famba swin’we na hina, hikuva mina ni vanhu va wena hi hlawulekile eka hinkwavo vanhu lavan’wana, lava nga ehenhla ka vuandlalo bya misava?”
17  Yehovha a ya emahlweni a byela Muxe a ku: “Na wona nchumu lowu u wu vuleke, ndzi ta wu endla, hikuva u kume ku tsakeriwa ematihlweni ya mina naswona ndzi ku tiva hi vito.”
18  Hiloko yena a ku: “Ndzi kombela u ndzi komba ku vangama ka wena.”
19  Kambe yena a ku: “Mina ndzi ta endla leswaku vunene bya mina hinkwabyo byi hundza emahlweni ka xikandza xa wena, naswona ndzi ta vula vito ra Yehovha emahlweni ka wena; kutani ndzi ta tsakela loyi ndzi nga ta n’wi tsakela, ndzi ta n’wi komba tintswalo loyi ndzi nga ta n’wi komba tintswalo.”
20  A engeta a ku: “A swi koteki leswaku u vona xikandza xa mina, hikuva a ku na munhu la nga ndzi vonaka ivi a hanya.”
21  Yehovha a ya emahlweni a ku: “Hi leyi ndhawu eka mina, wena u ta yima ehenhla ka ribye.
22  Kutaku loko ku vangama ka mina ku hundza ndzi ta ku nghenisa embhoveni eribyeni, naswona ndzi ta veka xandla xa mina ehenhla ka wena xi va xifunengeto kukondza ndzi hundza.
23  Endzhaku ka sweswo ndzi ta susa xandla xa mina, kunene wena u ta vona nhlana wa mina. Kambe xikandza xa mina a xi nge voniwi.”
12  Kutani Yehovha a byela Muxe na Aroni etikweni ra Egipta a ku:
2  “N’hweti leyi yi ta va yo sungula eka tin’hweti ta n’wina. Yi ta va yo sungula eka tin’hweti ta lembe eka n’wina.
3  Vulavulani ni ntshungu hinkwawo wa vana va Israyele mi ku, ‘Hi siku ra vukhume ra n’hweti leyi, un’wana ni un’wana u fanele a teka nyimpfu hi ku ya hi yindlu ya vakokwa wa vona, nyimpfu yin’we hi yindlu.
4  Kambe loko vandyangu va nga swi koti ku heta nyimpfu, yena ni muakelani wakwe wa le kusuhi va ta yi yisa endlwini ya yena hi ku ya hi nhlayo ya mimoya-xiviri; un’wana ni un’wana mi ta n’wi avela nyimpfu, hi ku ya hi mpimo lowu a nga wu dyaka.
5  Nyimpfu ya n’wina yi fanele ku va yi hanye kahle, yi ri khuna, yi ri ni lembe rin’we hi vukhale. Mi nga ha hlawula eka makhuna lamatsongo kumbe eka timbuti.
6  Mi fanele ku hambeta mi yi hlayisa ku fikela siku ra vu-14 ra n’hweti leyi, kutani nhlengeletano hinkwayo ya ntshungu wa Israyele yi ta yi tlhava exikarhi ka madyambu mambirhi.
7  Va ta teka ngati yin’wana va xuva ha yona emarimbeni mambirhi ya nyangwa ni le xiphen’wini xa le henhla xa nyangwa ya yindlu leyi va nga ta yi dyela eka yona.
8  “‘Va ta dya nyama evusikwini lebyi. Va ta yi dya yi oxiwe hi ndzilo, va yi dya hi xinkwa lexo-ke-comela swin’we ni matsavu yo bava.
9  Mi nga yi dyi yi ri yimbisi kumbe yi fuhuriwile kumbe yi swekiwe hi mati, kambe yi oxeni hi ndzilo, nhloko ya yona swin’we ni manqina ya yona ni swa le ndzeni swa yona.
10  Mi nga siyi nchumu wa yona ku fikela nimixo, kambe leswi siyiweke swa yona ku fikela nimixo mi ta swi hisa hi ndzilo.
11  Mi ta yi dya hi ndlela leyi, masenge ya n’wina ma khamiwile, mi vehele maphaxani ya n’wina naswona mi khome tinhonga ta n’wina; mi ta yi dya hi ku hatlisa. I paseka ya Yehovha.
12  Kutani ndzi ta hundza etikweni ra Egipta evusikwini lebyi ndzi ba mativula hinkwawo etikweni ra Egipta, ku sukela eka munhu ku ya eka xiharhi; kutani ndzi ta avanyisa swikwembu swa Egipta hinkwaswo. Hi mina Yehovha.
13  Ngati yi ta va xikombiso ehenhla ka tindlu leti mi nga eka tona; ndzi ta vona ngati kutani ndzi hundza ehenhla ka n’wina, loko ndzi ba tiko ra Egipta a mi nge weriwi hi khombo ri mi lovisa.
14  “‘Siku leri ri ta va xitsundzuxo eka n’wina naswona mi ta ri tlangela ri va nkhuvo wa Yehovha eka switukulwana swa n’wina hinkwaswo. Mi ta ri tlangela ri va nawu wa hilaha ku nga riki na makumu.
15  Mi ta dya swinkwa leswo-ke-comela masiku ya nkombo. Ina, hi siku ro sungula mi ta susa mbila yo vila etindlwini ta n’wina, hikuva un’wana ni un’wana la dyaka lexi nga ni comela ku sukela hi siku ro sungula ku ya eka ra vunkombo, moya-xiviri wolowo wu fanele wu dlayiwa eIsrayele.
16  Hi siku ro sungula ku ta va ni ntsombano wa n’wina wo kwetsima, ni hi siku ra vunkombo ku va ntsombano wo kwetsima. A ku na ntirho lowu nga ta endliwa emasikwini lawa. Ntsena leswi moya-xiviri wun’wana ni wun’wana wu lavaka ku swi dya, hi swona ntsena mi nga endleriwaka swona.
17  “‘Mi ta hlayisa nkhuvo wa swinkwa leswo-ke-comela, hikuva hi siku leri ndzi ta humesa mavuthu ya n’wina etikweni ra Egipta. Kutani mi ta hlayisa siku leri eka switukulwana hinkwaswo swa n’wina wu va nawu wa hilaha ku nga riki na makumu.
18  Hi n’hweti yo sungula, hi siku ra vu-14 ra n’hweti nimadyambu, mi ta dya swinkwa leswo-ke-comela ku ya fika eka madyambu ya siku ra vu-21 ra n’hweti.
19  Ku ringana masiku ya nkombo ku nga tshuki ku kumeka mbila yo vila etindlwini ta n’wina, hikuva un’wana ni un’wana la nantswaka leswi nga ni comela, hambi i muluveri kumbe i munhu la tumbulukeke etikweni rero, moya-xiviri wolowo wu fanele wu dlayiwa entshungwini wa Israyele.
20  Mi nga dyi nchumu lowu nga ni comela. Etindhawini ta n’wina hinkwato leti mi tshamaka eka tona mi ta dya swinkwa leswo-ke-comela.’”
21  Hi ku hatlisa Muxe a vitana vakulukumba hinkwavo va Israyele a ku eka vona: “Pfulani mi titekela tinyimpfu ni timbuti hi ku ya hi mindyangu ya n’wina, mi tlhava xitlhavelo xa paseka.
22  Kutani mi ta teka rhavi ra hisopa mi ri peta engatini leyi nga exihlambelweni, mi n’wan’wasela ngati yin’wana leyi nga exihlambelweni exiphen’wini xa le henhla xa nyangwa ni le marimbeni mambirhi ya nyangwa; a nga kona eka n’wina la faneleke ku huma enyangweni ya yindlu yakwe ku fikela nimixo.
23  Loko Yehovha a hundza a tisa khombo eka Vaegipta, kutani a vona ngati ehenhla ka nyangwa ni le henhla ka marimba mambirhi ya nyangwa, kunene Yehovha u ta hundza ehenhla ka nyangwa yoleyo, a nge pfumeleli khombo ri nghena etindlwini ta n’wina ri mi lovisa.
24  “Mi fanele mi hlayisa xileriso lexi xi va xa n’wina ni vana va n’wina hilaha ku nga riki na makumu.
25  Loko mi fika etikweni leri Yehovha a nga ta mi nyika rona hilaha a vuleke hakona, mi ta endla vutirheli lebyi.
26  Loko vana va n’wina va ku eka n’wina, ‘Vutirheli lebyi byi vula yini eka n’wina?’
27  kutani mi ta ku, ‘I xitlhavelo xa paseka ya Yehovha, loyi a nga hundza ehenhla ka tindlu ta vana va Israyele aEgipta loko a tisa khombo eka Vaegipta, kambe a kutsula tindlu ta hina.’” Hiloko vanhu va nkhinsama va tiwisela ehansi.
28  Endzhaku ka sweswo vana va Israyele va famba va ya endla hilaha Yehovha a leriseke Muxe na Aroni hakona. Va endle tano.
29  Kutani exikarhi ka vusiku Yehovha a dlaya mativula hinkwawo etikweni ra Egipta, ku sukela eka mativula ya Faro la tshameke exiluvelweni xakwe ku ya eka mativula ya khumbi leri a ri ri ekhotsweni leri nga khele ni mativula hinkwawo ya swiharhi.
30  Hiloko Faro a pfuka nivusiku, yena ni malandza ya yena hinkwawo ni Vaegipta lavan’wana hinkwavo; kutani ku pfuka xirilo lexikulu exikarhi ka Vaegipta, hikuva a ku ri hava yindlu leyi a ku nga fanga munhu eka yona.
31  Xikan’we-kan’we a vitana Muxe na Aroni nivusiku a ku: “Sukani, humani exikarhi ka vanhu va mina, n’wina ni vana lavan’wana va Israyele, fambani mi ya tirhela Yehovha hilaha mi vuleke hakona.
32  Tekani mintlhambi ya n’wina ya tinyimpfu ni mintlhambi ya n’wina ya tihomu, hilaha mi vuleke hakona, mi famba. Handle ka sweswo, na mina mi ndzi katekisa.”
33  Kutani Vaegipta va sungula ku khongotela vanhu leswaku va va humesa etikweni hi ku hatlisa, va te, “hikuva hinkwerhu swi fana niloko hi file!”
34  Hikwalaho vanhu va rhwala mbila ya vona yi nga si cheriwa comela, swo pfuvela eka swona swi phutseriwe hi minkhancu ya vona va swi veke emakatleni.
35  Vana va Israyele va endla hi ku ya hi rito ra Muxe hikuva va kombele swilo swa silivhere ni swilo swa nsuku ni minkhancu eka Vaegipta.
36  Kutani Yehovha a endla leswaku vanhu va kombiwa tintswalo ematihlweni ya Vaegipta lerova va va nyika leswi va swi kombeleke; hiloko va tekela Vaegipta swilo swa vona.
37  Vana va Israyele va suka eRamsese va ya eSukoti va ri nhlayo leyi ringanaka 600 000 wa vanhu lava tiyeke emirini lava fambaka hi milenge, handle ka lavatsongo.
38  Kutani ntlawa wun’wana lowukulu wa vanhu vo hambana-hambana wu tlhandluka na vona, swin’we ni mintlhambi ya tinyimpfu ni mintlhambi ya tihomu, swifuwo swo tala ngopfu.
39  Hiloko va baka mbila leyi va humeke na yona aEgipta va endla swinkwa swa swirhendzevutana, swinkwa leswo-ke-comela hikwalaho ka leswi a yi nga cheriwanga comela, hikuva a va hlongoriwe aEgipta, a va ha kotanga ku yimayima naswona a va nga tilunghiselelanga hambi ku ri timbuva.
40  Vana va Israyele lava tshameke aEgipta va tshame malembe ya 430.
41  Kutani eku heleni ka malembe ya 430, hi rona siku leri, mavuthu hinkwawo ya Yehovha ma huma etikweni ra Egipta.
42  I vusiku byo tsundzukiwa mayelana na Yehovha hi ku va humesa etikweni ra Egipta. Eka Yehovha lebyi i vusiku bya ku tsundzukiwa hi vana va Israyele hinkwavo, eswitukulwaneni swa vona hinkwaswo.
43  Yehovha a ya emahlweni a byela Muxe na Aroni a ku: “Lowu i nawu wa paseka: Yi nga tshuki yi dyiwa hi munhu wumbe.
44  Kambe laha ku nga ni wanuna la nga hlonga leri xaviweke hi mali, mi ta n’wi yimbisa. Hi kona a nga sungulaka ku yi dya.
45  Nhlapfa ni mutirhi la thoriweke va nga tshuki va yi dya.
46  Yi ta dyeriwa endlwini yin’we. Mi nga tshuki mi humesa nyama leyi mi yi yisa kun’wana ehandle. Naswona mi nga tshuki mi tshova ni rhambu ni rin’we eka yona.
47  Ntshungu hinkwawo wa Israyele wu ta yi tlangela.
48  Loko muluveri a luvela eka wena kutani a tlangela Yehovha paseka, waxinuna un’wana ni un’wana wa yena a a yimbisiwe. Hi kona a nga tshinelaka ku ta yi tlangela; u ta fana ni munhu la tumbulukeke etikweni rero. Kambe a nga kona munhu la nga yimbangiki la nga ta yi dya.
49  Ku ta va ni nawu wun’we eka munhu la tumbulukeke kwalaho ni le ka muluveri la luveleke exikarhi ka n’wina.”
50  Hikwalaho vana va Israyele hinkwavo va endla hilaha Yehovha a leriseke Muxe na Aroni hakona. Va endle tano.
51  Kutani esikwini leri, Yehovha a humesa vana va Israyele swin’we ni mavuthu ya vona etikweni ra Egipta.
