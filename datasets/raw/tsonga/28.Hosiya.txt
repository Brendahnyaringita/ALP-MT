10  “Israyele i murhi wa vhinya lowu kuleke. U tshamela ku humesa mihandzu yakwe. U andzise tialitari ta yena hi ku ya hi mihandzu ya yena yo tala. Va yimisa tiphuphu letinene, hi ku ya hi vunene bya tiko.
2  Mbilu ya vona yi ni vukanganyisi; sweswi va ta kumiwa va ri ni nandzu. “Ku ni loyi a nga ta tshova tialitari ta vona; u ta teka tiphuphu ta vona.
3  Hikuva sweswi va ta ku, ‘A hi na hosi, hikuva Yehovha a hi n’wi chavanga. Loko ku ri hosi, yi ta hi endlela yini?’
4  “Va vula marito, va endla swihlambanyo swa mavunwa, va endla ntwanano; vuavanyisi byi hluke kukota ximilana lexi nga ni chefu emigerhweni ya le nhoveni.
5  Vaaki va Samariya va ta chavisiwa hi xifaniso xa hava xa rhole xa Beta-avheni; hikuva vanhu va xona va ta xi rilela, swin’we ni vaprista va xona va xikwembu ximbe lava a va hamba va xi tsakela, hikwalaho ka ku vangama ka xona, hikuva xi ta va xi ye evukhumbini.
6  Ku ni loyi a nga ta xi tisa eAsiriya xi va nyiko eka hosi leyikulu. Efrayimi u ta va ni tingana, kutani Israyele u ta khomiwa hi tingana hi kungu ra xona.
7  Kunene Samariya ni hosi ya yena va ta miyetiwa, ku fana ni xirhabyana lexi khatlukeke lexi nga le henhla ka mati.
8  Xidyoho xa Israyele xi ta lovisiwa, ku fana ni tindhawu leti tlakukeke ta Beta-avheni. Mitwa ni swigatlu swi ta va ehenhla ka tialitari ta vona. Entiyisweni vanhu va ta byela tintshava va ku, ‘Hi funengeteni,’ kutani eka switsunga va ku, ‘Hi weleni!’
9  “Wena Israyele, u dyohile ku sukela emasikwini ya Gibiya. Va yime kona va nga fambi. Nyimpi yo lwa ni vana lava nga lulamangiki a yi va kumanga eGibiya.
10  Loko ndzi swi navela ndzi ta va laya. Kunene vanhu va ta hlengeletana ku lwa na vona loko va boheleriwa eswihoxweni swa vona swimbirhi.
11  “Efrayimi a a ri thokazi leri leteriweke leri a ri rhandza ku hula; loko ku ri mina, ndzi hundze enhan’wini ya yena leyi langutekaka. Ndzi khandziyise munhu eka Efrayimi. Yuda wa rima; Yakobe u n’wi fayela mabuwu.
12  Tibyaleleni mbewu hi ku lulama; tshovelani hi ku fambisana ni musa wa rirhandzu. Tirimeleni misava leyi rimekaka, loko ku ri ni nkarhi wo lavisisa Yehovha kukondza a fika, a mi letela hi ku lulama.
13  “N’wina mi rime vuhomboloki. Mi tshovele leswi nga lulamangiki. Mi dye mihandzu ya vuxisi, hikuva mi tshembe ndlela ya n’wina, eka vunyingi bya vanhu va n’wina lava nga ni matimba.
14  Exikarhi ka vanhu va wena ku pfuke hasahasa, miti ya wena leyi tiyisiweke yi ta phangiwa hinkwayo, ku fana ni ku phangiwa ka yindlu ya Arabela hi Xalimani, esikwini ra nyimpi loko manana a fayeteriwa etlhelo ka vana va yena.
15  Oho Bethele, munhu u ta mi endla hi ndlela leyi, hikwalaho ka vubihi bya n’wina lebyikulu ngopfu. Loko vurhonga byi tlhandluka, kunene hosi ya Israyele yi ta miyetiwa.”
4  Twanani rito ra Yehovha, N’wina vana va Israyele, hikuva Yehovha u tenga nandzu ni vaaki va tiko, hikuva ku hava ntiyiso ni musa wa rirhandzu ni ku tiva Xikwembu etikweni.
2  Ku ni ku twarisiwa ka mindzhukano ni ku hanya hi vuxisi ni ku dlaya hi vomu ni ku yiva ni vuoswi lebyi hangalakeke, kutani swiendlo swo halata ngati swi khumbe swiendlo swin’wana swo halata ngati.
3  Hi yona mhaka leyi tiko ri nga ta rila naswona muaki un’wana ni un’wana loyi a nga eka rona u ta hela matimba ni xivandzana xa nhova ni xivumbiwa lexi hahaka xa matilo, hambi ku ri tinhlampfi ta le lwandle ti ta hlengeletiwa eku feni.
4  “Hambiswiritano, ku nga tshuki ku va ni munhu la kanetaka, naswona munhu a nga tshuka a tshinya, tanihi leswi vanhu varikwenu va kotisaka lava va kanetaka muprista.
5  Kunene u ta khunguvanyeka ninhlikanhi, hambi ku ri muprofeta u fanele ku khunguvanyeka na wena, ku fana ni nivusiku. Ndzi ta miyeta mana wa wena.
6  Kunene vanhu va mina va ta miyetiwa, hikuva vutivi a byi kona. Hikuva wena u bakanye vutivi, na mina ndzi ta ku bakanya u nga ha vi muprista wa mina; naswona hikwalaho ka leswi u tshamelaka ku rivala nawu wa Xikwembu xa wena, mina ndzi ta rivala vana va wena.
7  Hi ku ya hi vunyingi bya vona, va ndzi dyoherile hi ndlela yoleyo. Ku vangama ka mina va ku hundzule ku va tingana letikulu.
8  Va tshamela ku dya xidyoho xa vanhu va mina, exihoxweni xa vona va tshamela ku tlakusa moya-xiviri wa vona.
9  “Kutani leswi swi nga ta humelela evanhwini swi ta humelela ni le ka muprista; kunene ndzi ta endla leswaku va tihlamulela hikwalaho ka tindlela ta vona; ku tirhisana ka vona ndzi ta ku tlherisela eka vona.
10  Va ta dya, kambe a va nge xurhi. Va ta khoma vavasati kukota tinghwavava; kambe a va nge andzi, hikuva a va ha ri na mhaka na Yehovha.
11  Vumbhisa ni vhinyo ni vhinyo yo tsokombela hi swona leswi swi susaka miehleketo leyinene.
12  Vanhu va mina va tshamela ku vutisa xifaniso xa vona xa hava xa ntsandza, kutani nhonga ya vona yi tshamela ku va byela; hikuva moya wa vumbhisa wu va tsendzelekisile, naswona va suka ehansi ka Xikwembu xa vona hikwalaho ka vumbhisa.
13  Va endla xitlhavelo ehenhla ka tintshava, va mbulukisa xitlhavelo eswitsungeni, ehansi ka murhi wo anama ni murhi wa nsihani ni murhi lowukulu, hikuva ndzhuti wa kona i wunene. Hi yona mhaka leyi vana va n’wina va vanhwanyana va endlaka vumbhisa ni tinhlomi ta n’wina ti endlaka vuoswi.
14  “A ndzi nge endli leswaku vana va n’wina va vanhwanyana va tihlamulela hikwalaho ka leswi va endlaka vumbhisa, ni tinhlomi ta n’wina hikwalaho ka leswi ti endlaka vuoswi. Hikuva, loko ku ri vavanuna, va tihlanganisa ni tinghwavava, naswona va endla xitlhavelo swin’we ni tinghwavava ta xisati ta le tempeleni; kutani vanhu lava va nga twisisiki va ta kandziyeriwa.
15  Hambileswi u endlaka vumbhisa, Wena Israyele, kambe Yuda a nga vi na nandzu, naswona n’wina mi nga ti eGiligala, mi nga tlhandluki mi ya eBeta-avheni kumbe mi hlambanya mi ku, ‘Loko ntsena Yehovha a ha hanya!’
16  Hikuva Israyele u sihalarile, kukota homu yo sihalala. Xana sweswi Yehovha u ta va risa kukota khuna leritsongo endhawini leyi pfulekeke?
17  Efrayimi u hlangane ni swifaniso swa hava. N’wi tshikeni!
18  Leswi byala bya vona bya mavele byi heleke, kunene va khome wansati kukota nghwavava. Kunene lava va nga xitlhangu xa yena va rhandze tingana.
19  Mheho yi n’wi tsondzerile hi timpapa ta yona. Va ta khomiwa hi tingana hikwalaho ka switlhavelo swa vona.”
11  “Loko Israyele a ha ri mufana, ndzi n’wi rhandzile, kutani ndzi vitane n’wana wa mina a huma aEgipta.
2  “Va va vitanile. Hi ndlela yoleyo vona va suka emahlweni ka vona. Va endlele swifaniso swa Bali xitlhavelo, va mbulukisa xitlhavelo eswifanisweni leswi vatliweke.
3  Loko ku ri mina, ndzi dyondzise Efrayimi ku famba, ndzi va khoma hi mavoko; kambe a va swi lemukanga leswaku ndzi va horisile.
4  Ndzi hambeta ndzi va koka hi mapindza ya munhu wa la misaveni, hi tintambhu ta rirhandzu, lerova eka vona a ndzi fana ni loyi a susaka joko etinhlayeni ta vona, naswona un’wana ni un’wana ndzi n’wi tisela swakudya khwatsi.
5  A nge tlheleli etikweni ra Egipta, kambe Asiriya u ta va hosi ya yena, hikuva va arile ku tlhela.
6  Kunene banga ri ta ndzuluka-ndzuluka emitini ya yena, ri herisa swigogo swa yena kutani ri lovisa hikwalaho ka makungu ya vona.
7  Vanhu va mina va voyamele eku pfumaleni ka vutshembeki eka mina. Va va vitanela eku tlakukeni; a nga kona ni un’we loyi a tlakukaka a yima.
8  “Xana ndzi nga ku tshikisa ku yini, Wena Efrayimi? Xana ndzi nga ku nyiketisa ku yini, Wena Israyele? Xana ndzi nga ku endla u fana na Adima hi ndlela yihi? Xana ndzi nga ku veka u fana na Seboyima hi ndlela yihi? Mbilu ya mina yi hundzukile endzeni ka mina; hi nkarhi lowu fanaka ntsetselelo wa mina wu pfurhile.
9  A ndzi nge ku kombisi ku hlundzuka ka mina lokukulu. A ndzi nge he n’wi lovisi Efrayimi, hikuva mina ndzi Xikwembu, a ndzi munhu, Mukwetsimi exikarhi ka wena; a ndzi nge chavi.
10  Va ta landzela Yehovha. U ta vomba kukota nghala; hikuva yena u ta vomba, kutani vana va ta ta va ri karhi va rhurhumela va huma evupela-dyambu.
11  Va ta huma aEgipta va rhurhumela ku fana ni nyenyana, va ta huma etikweni ra Asiriya ku fana ni tuva; kunene ndzi ta va tshamisisa etindlwini ta vona,” ku vula Yehovha.
12  “Efrayimi u ndzi rhendzerile hi ku hemba, yindlu ya Israyele yi ndzi rhendzerile hi vuxisi. Kambe Yuda wa ha famba-famba ni Xikwembu, naswona wa tshembeka eka La Kwetsimaka Ngopfu.”
8  “Enon’wini wa wena—veka nanga! Ku ni loyi a taka kukotisa gama ku lwa ni yindlu ya Yehovha, hikwalaho ka leswi va tluleke ntwanano wa mina, nileswi va tluleke nawu wa mina.
2  Va tshamela ku huwelela eka mina va ku, ‘Oho Xikwembu xanga, hina Israyele, hi ku tivile.’
3  “Israyele u cukumete leswinene. Loyi a nga nala a a n’wi hlongorise.
4  Vona va veke tihosi, kambe ku nga ri hikwalaho ka mina. Va veke tihosana, kambe mina a ndzi swi tivanga. Va tiendlele swifaniso hi silivhere ya vona ni nsuku wa vona, leswaku va dlayiwa emakumu.
5  Rhole ra wena ri cukumetiwile, Wena Samariya. Ndzi va hlundzukele ngopfu. Xana va ta va ni nandzu ku fikela rini?
6  Hikuva rona ri huma eIsrayele. Ri endliwe hi loyi a tivaka ntirho wa mavoko, a hi Xikwembu; hikuva rhole ra Samariya ri ta va swiphemu-phemu.
7  “Hikuva va tshamela ku byala mheho, kutani va ta tshovela xidzedze. Mahlanga ya mavele ku hava. Ku hava hluke leri ri humesaka mapa. Loko ko tshuka ku va ni leri ri ma humesaka, vafambi va ta ri mita.
8  “Israyele u fanele a mitiwa. Sweswi va fanele va va exikarhi ka matiko, ku fana ni xibya lexi nga tsakisiki.
9  Hikuva vona va tlhandlukele eAsiriya, ku fana ni mangwa leyi nga yoxe. Eka Efrayimi, va thole varhandziwa.
10  Hambileswi va tshamelaka ku va thola exikarhi ka matiko, sweswi ndzi ta va hlengeleta; ku ringana nkarhinyana va ta va ni switlhavi leswikulu hikwalaho ka ndzhwalo wa hosi ni tihosana.
11  “Hikuva Efrayimi u andzise tialitari leswaku a dyoha. U ve ni tialitari leswaku a dyoha.
12  Ndzi n’wi tsalele swilo swo tala swa nawu wa mina; swi tekiwe tanihi nchumu lowu nga tolovelekangiki.
13  Va hambete va endla xitlhavelo xa nyama xi va nyiko ya mina leyi yi nga switlhavelo, va hambete va dya leswi Yehovha a nga swi tsakelangiki. Sweswi u ta tsundzuka xihoxo xa vona, a endla leswaku va tihlamulela hikwalaho ka swidyoho swa vona. Va hambete va tlhelela aEgipta.
14  Israyele u sungule ku rivala Muendli wakwe, a aka titempele; loko ku ri Yuda, u engetele miti leyi yi tiyisiweke. Kunene ndzi ta rhumela ndzilo emitini ya yena kutani wu ta lovisa swihondzo swo tshama eka swona swa wun’wana ni wun’wana.”
9  “U nga tsaki, Wena Israyele. U nga tsaki ku fana ni vanhu van’wana. Hikuva u hambukile eka Xikwembu xa wena hikwalaho ka vumbhisa. U rhandze tinyiko ta ku thoriwa eswivuyeni hinkwaswo swa mavele.
2  Xivuya ni xikamelo xa vhinyo a swi va wundli, loko ku ri vhinyo yo tsokombela yi n’wi khomisa tingana.
3  A va nge yi emahlweni va tshama etikweni ra Yehovha, Efrayimi u fanele a tlhelela aEgipta, eAsiriya va ta dya leswi nga tengangiki.
4  A va nge hambeti va chulula vhinyo eka Yehovha. Switlhavelo swa vona a swi nge n’wi tsakisi; eka vona swi fana ni xinkwa xa nkarhi wa ku rila; hinkwavo lava va xi dyaka va ta tinyamisa. Hikuva xinkwa xa vona i xa moya-xiviri wa vona; a xi nge ngheni endlwini ya Yehovha.
5  Xana n’wina mi ta endla yini esikwini ra ku hlangana ni le sikwini ra nkhuvo wa Yehovha?
6  Hikuva maswivo, va ta boheka ku famba hikwalaho ka ku phanga. Egipta u ta va hlengeleta va hlangana; loko ku ri Memfisi, u ta va celela. Loko ku ri swilo swa vona leswi navelekaka swa silivhere, swi ta tekiwa hi swigatlu; emintsongeni ya vona ku ta va ni swihlahla leswi nga ni mitwa.
7  “Masiku ya ku nyikiwa nyingiso ma fanele ma fika; masiku ya hakelo leyi faneleke ma fanele ma fika. Vanhu va Israyele va ta swi tiva. Muprofeta u ta va xiphukuphuku, munhu wa marito lama huhuteriweke u ta pengisiwa hi ku tala ka swihoxo swa wena, ni vulala byi ta tala.”
8  Murindzi wa Efrayimi a a ri ni Xikwembu xanga. Loko ku ri muprofeta, etindleleni ta yena hinkwato ku ni xirimbana xa muphasi wa tinyenyana; ku ni vulala endlwini ya Xikwembu xa yena.
9  Va nghene hi nhloko eku tiseni ka ndzoviso, ku fana ni le masikwini ya Gibiya. U ta tsundzuka xihoxo xa vona; u ta nyikela nyingiso eswidyohweni swa vona.
10  “Israyele ndzi n’wi kume kukota madiriva emananga. Vatata wa n’wina ndzi va vone kukota kuwa ro rhanga enkuweni loko wu sungula. Vona va ye eka Bali wa Peyori, va tinyiketela eka nchumu lowu nyumisaka, kutani va nyenyetsa kukota nchumu lowu va wu rhandzaka.
11  Loko ku ri Efrayimi, ku vangama ka vona ku haha ku fana ni xivumbiwa lexi hahaka, lerova ku hava ku veleka, ku hava khwiri ni ku tika.
12  Hikuva, hambileswi va kurisaka vana va vona, mina ndzi ta va pfumata vana lerova ku nga vi na munhu; hikuva—khombo eka vona loko ndzi va fularhela!
13  Efrayimi, loyi ndzi n’wi voneke ku fana na Tiri lowu byariweke emadyelweni, Efrayimi na yena u ta humesa vana vakwe a va nyika mudlayi.”
14  Oho Yehovha, va nyike leswi u faneleke u va nyika swona. Va nyike mbeleko lowu onhakeriwaka hi khwiri ni mavele lama khwanyanaka.
15  “Vubihi bya vona hinkwabyo a byi ri eGiligala, hikuva kwalaho ndzi boheke ku va venga. Ndzi ta va hlongola endlwini ya mina, hikwalaho ka ku biha ka swiendlo swa vona. A ndzi nge hambeti ndzi va rhandza. Tihosana ta vona hinkwato ta sihalala.
16  Efrayimi u fanele a dlayiwa. Rimitsu ra vona ri fanele ri oma. A va nge humesi mbhandzu. Naswona, loko vo tshuka va veleka, ndzi ta dlaya swilo leswi navelekaka swa khwiri ra vona.”
17  Xikwembu xanga xi ta va bakanya, hikuva a va xi yingisanga, kutani va ta va vabaleki exikarhi ka matiko.
7  “Enkarhini lowu ndzi nga ta tshungula Israyele, entiyisweni ku ta tlhela ku fununguriwa ni xihoxo xa Efrayimi, ni swilo swo biha swa Samariya; hikuva va hanye hi mavunwa, kutani khamba ri nghena; vuthu ra vaphangi ri onhetela ehandle.
2  Naswona a va tibyeli embilwini ya vona leswaku vubihi bya vona hinkwabyo ndzi ta byi tsundzuka. Sweswi va rhendzeriwe hi mintirho ya vona. Yi le mahlweni ka xikandza xa mina.
3  Va tsakisa hosi hi vubihi bya vona, ni tihosana, hi vuxisi bya vona.
4  Hinkwavo ka vona i vaoswi, ku fana ni khele ra ndzilo lowu tshiveriwaka hi mubaki, loyi a tshikaka ku wu hlanganyetela endzhaku ko pfuva mbila yi kondza yi kukumuka.
5  Esikwini ra hosi ya hina, tihosana ti tivabyisile—ku ni vukarhi hikwalaho ka vhinyo. Voko ra yona yi ri hlanganise ni vahlekuri.
6  Hikuva va tshinete mbilu ya vona kukota ekheleni ra ndzilo; ya pfurha endzeni ka vona. Mubaki wa vona u etlela vusiku hinkwabyo; nimixo khele ra ndzilo ri pfurha kukota langavi ra ndzilo.
7  Hinkwavo va hisa, kukota khele ra ndzilo, entiyisweni va lovisa vaavanyisi va vona. Tihosi ta vona hinkwato ti wile; a nga kona loyi a ndzi huwelelaka exikarhi ka vona.
8  “Loko ku ri Efrayimi, yena hi yexe u tihlanganisa ni vanhu. Efrayimi u hundzuke xinkwa xa xirhendzevutana lexi xi nga hundzuluxiwangiki eka tlhelo lerin’wana.
9  Vafambi va dye matimba yakwe, kambe yena a nga swi tivanga. Naswona, misisi ya mpunga yi hundzuke yo basa eka yena, kambe yena a nga swi tivanga.
10  Kutani ku tinyungubyisa ka Israyele ku nyikele vumbhoni exikandzeni xakwe, a va tlhelelanga eka Yehovha Xikwembu xa vona, naswona a va n’wi lavanga hikwalaho ka leswi hinkwaswo.
11  Efrayimi u fana ni tuva ro dadavala leri nga riki na mbilu. Va vitane Egipta; va ye eAsiriya.
12  “Endleleni yin’wana ni yin’wana leyi va fambaka ha yona, ndzi ta andlala rikoka ra mina ehenhla ka vona. Ndzi ta va wisela ehansi kukota swivumbiwa leswi hahaka swa matilo. Ndzi ta va laya hi ku landza xiviko xa nhlengeletano ya vona.
13  Khombo eka vona, hikuva va ndzi balekerile! Va phangeriwa, hikuva va tlule nawu wa mina! Mina ndzi va kutsurile, kambe vona va vulavule mavunwa ha mina.
14  A va wu kombelanga mpfuno eka mina hi mbilu ya vona, hambileswi a va tshamela ku rila emasangwini ya vona. Hikwalaho ka mavele ya vona ni vhinyo yo tsokombela va tshama va nga endli nchumu; va tshamela ku ndzi fularhela.
15  Loko ku ri mina, ndzi nyikele ndzayo; ndzi tiyise mavoko ya vona, kambe va tshamela ku boha makungu yo biha ku lwa na mina.
16  Va tlhelerile, kambe ku nga ri eka leswi tlakukeke; va fane ni vurha lebyi ntshunxekeke. Tihosana ta vona ti ta wisiwa hi banga hikwalaho ka xigwevo xa ririmi ra tona. Lexi xi ta va xihlekulo xa tona etikweni ra Egipta.”
6  “Tanani, a hi tlheleleni eka Yehovha, hikuva u hi handzulerile, kambe u ta hi tshungula. U tshamela ku hi ba, kambe u ta hi bohelela.
2  U ta hi hanyisa endzhaku ka masiku mambirhi. Hi siku ra vunharhu u ta hi pfuxa, hi ta hanya emahlweni ka yena.
3  Kutani hi ta tiva, hi ta lava ku tiva Yehovha. Ku huma ka yena ku tiyile kukota vurhonga. U ta ta eka hina ku fana ni mpfula leyi naka hi matimba; ku fana ni mpfula ya ximun’wana leyi yi tsakamisaka misava.”
4  “Xana ndzi fanele ndzi ku endla yini, Wena Efrayimi? Xana ndzi fanele ndzi ku endla yini, Wena Yuda, loko musa wa n’wina wa rirhandzu wu fana ni mapapa ya nimixo, wu fana ni mberha leyi sukaka ka ha ri mpundzu?
5  Hi yona mhaka leyi ndzi nga ta va lovisa hi vaprofeta; ndzi ta va dlaya hi marito ya nomu wa mina. Ku avanyisiwa ka wena ku ta fana ni ku vonakala loko ku huma.
6  Hikuva ndzi tsakele musa wa rirhandzu, ku nga ri xitlhavelo; ni ku tiva Xikwembu ku nga ri magandzelo yo hisiwa lama heleleke.
7  Kambe vona, ku fana ni munhu wa la misaveni, va tlule ntwanano. Hi kona laha va ndzi xengeke kona.
8  Giliyadi i muti wa lava va hanyaka hi leswo biha; mikondzo ya vona i ngati.
9  Ku fana ni ku tumbeleriwa ka munhu, vanakulobye va vaprista i vuthu ra vaphangi. Etlhelo ka ndlela va dlaya hi vomu eXikeme, hikuva lexi va hambeteke va xi endla i ku tikhoma ko biha.
10  Endlwini ya Israyele ndzi vone nchumu lowu chavisaka. Eka yona ku ni vumbhisa bya Efrayimi. Israyele wu tinyamisile.
11  Ku tlula kwalaho, Wena Yuda, u vekeriwe ntshovelo, loko ndzi vuyisa vanhu va mina lava va nga evukhumbini.”
13  “Loko Efrayimi a vulavula, ku ve ni ku chava; yena a a ri ni ntikelo eIsrayele. Kambe u ve ni nandzu malunghana na Bali kutani a fa.
2  Sweswi va endla xidyoho xin’wana, va tiendlela xifaniso lexi n’okisiweke hi silivhere ya vona, swifaniso swa hava hi ku twisisa ka vona, leswi endliweke hi lava tivaka ntirho wa mavoko, hinkwaswo ka swona. Eka vona va ri, ‘Vanhu lava va endlaka xitlhavelo a va ntswontswe marhole.’
3  Hikokwalaho va ta fana ni mapapa ya nimixo, va fana ni mberha leyi sukaka ka ha ri mpundzu; va fana ni mungu lowu biwaka hi xidzedze exivuyeni, va fana ni musi embhoveni ya lwangu.
4  “Kambe hi mina Yehovha Xikwembu xa wena ku suka etikweni ra Egipta, ku hava Xikwembu xin’wana lexi a wu xi tiva handle ka mina; naswona a ku nga ri na muponisi un’wana handle ka mina.
5  Mina ndzi ku tivile emananga, etikweni ra ku hisa ka miri.
6  Va enerisekile hi ku ya hi madyelo ya vona. Va enerisekile kutani mbilu ya vona yi tsaka. Hi yona mhaka leyi va ndzi rivaleke.
7  Eka vona ndzi ta fana ni xinghalana. Ku fana ni yingwe hi ndlela leyi ndzi nga ta languta ha yona.
8  Ndzi ta va hlasela ku fana ni bere leyi lahlekeriweke hi vana va yona, ndzi ta handzula xisirhelelo xa mbilu ya vona. Ndzi ta va lovisa kukota nghala; xivandzana xa nhova xi ta va handzulela.
9  Kunene xi ta ku lovisa, Wena Israyele, hikuva a xi lwa na mina, a xi lwa ni mupfuni wa wena.
10  “Kutani, yi kwihi hosi ya wena, leswaku yi ku ponisa emitini ya wena hinkwayo, ni vaavanyisi va wena, lava u vuleke ha vona u ku, ‘Ndzi nyike hosi ni tihosana’?
11  Ndzi hambete ndzi ku nyika hosi ndzi hlundzukile, naswona ndzi ta yi susa hi vukarhi bya mina.
12  “Xihoxo xa Efrayimi xi tsondzeriwile, xidyoho xa yena xi hlayisiwile.
13  U ta khomiwa hi ku lun’wa ka ku veleka ka wansati la velekaka. I n’wana la nga tlharihangiki, hikuva hi nguva ya kona a nge yimi loko vana va huma embelekweni.
14  “Ndzi ta va kutsula evokweni ra Sheol; ndzi ta va kutsula eku feni. Mindzhombo ya wena yi kwihi, Wena Rifu? Ku kwihi ku lovisa ka wena, Wena Sheol? Ntsetselelo wu ta tumbela ematihlweni ya mina.
15  “Leswi a nga n’wana wa swimila swa tinhlanga, loko o tshuka a kombisa mihandzu, mheho ya le vuxeni, mheho ya Yehovha yi ta ta. Yi ta yi huma emananga, yi ta omisa xihlovo xa yena, yi endla leswaku xinambyana xa yena xi phya. Yena u ta phanga xuma xa swilo hinkwaswo leswi navelekaka.
16  “Samariya u ta voniwa nandzu, hikuva u xandzukela Xikwembu xa yena. Va ta wisiwa hi banga. Vana va vona va ta fayeteriwa, vavasati lava tikeke eka vona va ta handzuriwa makhwiri.”
14  “Vuya, Wena Israyele, eka Yehovha Xikwembu xa wena, hikuva u khunguvanyekile exihoxweni xa wena.
2  Teka marito u vuya eka Yehovha. Hinkwenu vulani eka yena mi ku, ‘Onge u nga rivalela xihoxo; u amukela leswinene, kutani hina hi ta nyikela swinkunzana swa milomu ya hina.
3  Asiriya a wu nge hi ponisi. A hi nge ti gadi tihanci. A hi nge he vuli hi ku: “Oho Xikwembu xa hina,” entirhweni wa mavoko ya hina, hikuva hi wena la n’wi kombaka tintswalo n’wana la nga riki na tatana.’
4  “Ku pfumala vutshembeki ka vona ndzi ta ku herisa. Ndzi ta va rhandza hi ku swi tsakela, hikuva ku hlundzuka ka mina ku sukile eka yena.
5  Ndzi ta fana ni mberha eka Israyele. U ta rhumbuka kukota khon’wa, u ta dzima timitsu ta yena kukota Lebanoni.
6  Swirhabyana swa yena swi ta huma, ni xindzhuti xa yena xi ta fana ni murhi wa mutlhwari, nun’hwelo wa yena wu ta fana ni wa Lebanoni.
7  Va ta tlhela va tshama endzhutini wa yena. Va ta byala mavele, va ta hluka kukota murhi wa vhinya. Xitsundzuxo xa yena xi ta fana ni vhinyo ya le Lebanoni.
8  “Efrayimi u ta vula a ku, ‘Xana ndza ha ta endla yini hi swifaniso swa hava?’ “Kunene mina ndzi ta hlamula, ndzi tshama ndzi langute yena. Mina ndzi fana ni murhi lowukulu wa yunipa. Eka mina ku fanele ku kumeka mihandzu ya n’wina.”
9  I mani la tlhariheke leswaku a twisisa swilo leswi? La nga ni ku twisisa, leswaku a swi tiva? Hikuva tindlela ta Yehovha i tinene, naswona lavo lulama hi vona lava va nga ta famba eka tona; kambe lava va tlulaka nawu va ta khunguvanyeka eka tona.
5  “Yingisani leswi, N’wina vaprista, mi nyikela nyingiso, N’wina yindlu ya Israyele, na n’wina, N’wina yindlu ya hosi, rhiyani ndleve, hikuva vuavanyisi byi khumba n’wina; hikuva mi hundzuke xirimbana eka Mizpa ni rikoka leri andlariweke ehenhla ka Taboro.
2  Lava va hambukaka va nghene hi nhloko eku dlayeni, mina a ndzi ri xikhongotelo eka vona hinkwavo.
3  Mina hi ndzexe a ndzi n’wi tiva Efrayimi, Israyele a nga fihlekanga eka mina. Hikuva sweswi, Wena Efrayimi, u khome vavasati kukota tinghwavava; Israyele u tinyamisile.
4  Ku tirhisana ka vona a ku va pfumeleli leswaku va tlhelela eka Xikwembu xa vona, hikuva ku ni moya wa vumbhisa exikarhi ka vona; naswona a va vanga na mhaka na Yehovha.
5  Ku tinyungubyisa ka Israyele ku nyikele vumbhoni exikandzeni xa yena; Israyele na Efrayimi va ta khunguvanyeka exihoxweni xa vona. Yuda na yena u khunguvanyeke na vona.
6  Va hambete va famba ni ntlhambi wa vona wa tinyimpfu ni ntlhambi wa vona wa tihomu, va lava Yehovha, kambe a va n’wi kumanga. U va siyile.
7  Va xenge Yehovha, hikuva va veleke vana lava va nga tiviwiki. Kutani n’hweti yin’we yi ta va lovisa ni swiphemu swa vona.
8  “Yimbani nanga eGibiya, mhalamhala eRhama! Banani hungwe ra nyimpi eBeta-avheni—endzhaku ka wena, Wena Benjamini!
9  Wena Efrayimi, u ta va xihlamariso lexikulu esikwini ra ku tshinyiwa. Exikarhi ka tinyimba ta Israyele ndzi tivise marito yo tshembeka.
10  Tihosana ta Yuda ti fana ni lava va tlhentlhisaka ndzilakana. Ehenhla ka vona ndzi ta chululela ku hlundzuka ka mina ku fana ni mati.
11  Efrayimi u tshikileriwile, u pfotlosiwe hi vululami, hikuva u tiendlele xiboho xo landzelela xirha xakwe.
12  Mina a ndzi fana ni nsumba eka Efrayimi, ndzi fana ni ku bola endlwini ya Yuda.
13  “Efrayimi u vone ku vabya ka yena, na Yuda xilondza xakwe. Efrayimi u ye eAsiriya kutani a rhumela rito eka hosi leyikulu. Kambe yona a yi swi kotanga ku mi tshungula, yi tsandzekile ku mi hanyisa exilondzeni xa n’wina.
14  Hikuva ndzi ta kotisa xinghalana eka Efrayimi, ndzi kotisa xinghalana xa ntshiva endlwini ya Yuda. Mina, ndzi ta handzulela, ndzi famba ndzi ya teka, naswona a ku nge vi na mukutsuri.
15  Ndzi ta famba, ndzi ta tlhelela endhawini ya mina kukondza va byarha nandzu wa vona; kunene va ta lava xikandza xa mina. Va ta ndzi lava loko va ri enhlomulweni lowukulu.”
1  Rito ra Yehovha leri fikeke eka Hosiya n’wana wa Beri emasikwini ya Uzhiya, Yohatama, Akazi na Hezekiya, tihosi ta Yuda, ni le masikwini ya Yerobuwamu n’wana wa Yowasi, hosi ya Israyele.
2  Yehovha u sungule ku vula rito ra yena hi Hosiya, Yehovha u byele Hosiya a ku: “Famba, u ya teka nsati wa vumbhisa ni vana va vumbhisa, hikuva tiko ri tshike ku landzela Yehovha hikwalaho ka vumbhisa.”
3  Hiloko a famba a ya teka Gomere n’wana wa Diblayimi, kutani a tika, hi ku famba ka nkarhi a n’wi velekela n’wana wa jaha.
4  Yehovha a ya emahlweni a n’wi byela a ku: “N’wi thye vito ra Yizriyele, hikuva ka ha sele nkarhinyana kutani ndzi fanele ndzi endla leswaku yindlu ya Yehu yi tihlamulela hi swiendlo swo halata ngati eYizriyele, ndzi fanele ndzi herisa vuhosi bya yindlu ya Israyele.
5  Kutani esikwini rero ndzi ta tshova vurha bya Israyele erivaleni ra le hansi ra Yizriyele.”
6  Hiloko a tlhela a tika enkarhini wun’wana kutani a veleka n’wana wa nhwanyana. Yena a n’wi byela a ku: “N’wi thye vito ra Lo-ruhama, hikuva a ndzi nge he tlheli ndzi yi kombisa tintswalo yindlu ya Israyele, kunene ndzi ta va susa.
7  Kambe yindlu ya Yuda ndzi ta yi komba tintswalo, ndzi ta va ponisa hi Yehovha Xikwembu xa vona; a ndzi nge va ponisi hi vurha kumbe hi banga kumbe hi nyimpi, hi tihanci kumbe hi vagadi va tihanci.”
8  Hiloko a lumula Lo-ruhama, kutani a tika, a veleka n’wana wa jaha.
9  Kutani Yena a ku: “N’wi thye vito ra Lo-ami, hikuva n’wina a mi vanhu va mina, mina a ndzi nge vi wa n’wina.
10  “Nhlayo ya vana va Israyele yi fanele yi kotisa swiribyana swa sava ra lwandle leswi nga pimekiki ni leswi nga hlayekiki. Kutaku loko va ri endhawini leyi a va hamba va byeriwa, va ku, ‘N’wina a mi vanhu va mina,’ va ta byeriwa, va ku, ‘N’wina mi vana va Xikwembu lexi hanyaka.’
11  Kunene vana va Yuda ni vana va Israyele va ta hlengeletana hi vun’we, kutani va tivekela murhangeri un’we, va tlhandluka va huma etikweni, hikuva siku ra Yizriyele ri ta va rikulu.
2  “Byelani vamakwenu va xinuna mi ku, ‘Vanhu va mina,’ ni vamakwenu va xisati mi ku, ‘Wena wansati la kombiweke tintswalo!’
2  Tengani nandzu ni mana wa n’wina; tengani nandzu, hikuva a hi nsati wa mina naswona mina a ndzi nuna wa yena. U fanele a susa vumbhisa byakwe emahlweni ka yena ni swiendlo swakwe swa vuoswi exikarhi ka mavele ya yena,
3  leswaku ndzi nga n’wi hluvuli a sala a nga ambalanga, ndzi n’wi endla a fana ni le sikwini ra ku velekiwa ka yena, ndzi n’wi endla a fana ni mananga, ndzi n’wi endla a fana ni tiko ro pfumala mati, ndzi n’wi dlaya hi torha.
4  Vana va yena a ndzi nge va kombi tintswalo, hikuva i vana va vumbhisa.
5  Hikuva mana wa vona u endle vumbhisa. Yena loyi a va tikeke u endle leswi nyumisaka, hikuva u te, ‘Ndzi lava ku landzelela lava va ndzi rhandzaka hi ku ndzi navela, lava va ndzi nyikaka xinkwa ni mati, voya bya mina ni ntsembyana wa mina, mafurha ya mina ni swakunwa swa mina.’
6  “Hikokwalaho, waswivo, ndzi biyela ndlela ya wena hi mitwa; ndzi ta endla rirhangu ra maribye ku lwa na yena, lerova tindlela ta yena a nge ti kumi.
7  Entiyisweni u ta hlongorisa lava va n’wi rhandzaka hi ku n’wi navela, kambe a nge va kumi; kunene u ta va lava, kambe a nge va kumi. Kutani u ta ku, ‘Ndzi lava ku famba ndzi tlhelela eka nuna wa mina, lowo sungula, hikuva a swi antswa enkarhini wolowo ku tlula sweswi.’
8  Kambe yena a nga swi lemukanga leswaku hi mina loyi a n’wi nyikeke mavele ni vhinyo yo tsokombela ni mafurha, nileswaku ndzi n’wi andzisele silivhere, ni nsuku, leyi va yi tirhiseleke Bali.
9  “‘Hikokwalaho ndzi ta tlhela, kunene ndzi ta teka mavele ya mina hi nkarhi wa wona ni vhinyo ya mina yo tsokombela hi nguva ya yona, kutani ndzi ta teka voya bya mina ni ntsembyana wa mina leswaku ndzi funengeta vuhava bya yena.
10  Sweswi ndzi ta funungula swirho swakwe swa le xihundleni ematihlweni ya lava va n’wi rhandzaka hi ku n’wi navela, a ku nge vi na munhu loyi a nga ta n’wi wutla evokweni ra mina.
11  Kunene ndzi ta herisa ku khana ka yena hinkwako, nkhuvo wa yena, ku thwasa ka n’weti wa yena ni savata ya yena ni nkarhi wun’wana ni wun’wana wa yena wa ntsako.
12  Ndzi ta herisa murhi wakwe wa vhinya ni nkuwa wakwe, leswi a vulavuleke ha swona a ku: “I nyiko ya mina, leyi ndzi yi nyikiweke hi lava va ndzi rhandzaka hi ku ndzi navela”; ndzi ta swi endla khwati, kunene swi ta dyiwa hi swivandzana swa nhova.
13  Ndzi ta endla leswaku a tihlamulela hi masiku ya swifaniso swa Bali leswi a a hamba a swi mbulukisela xitlhavelo, enkarhini lowu a a tshamela ku vehela xingwavila xakwe ni xin’wetsin’wetsi xakwe kutani a landzelela lava va n’wi rhandzaka hi ku n’wi navela, kambe mina u ndzi rivarile,’ ku vula Yehovha.
14  “‘Hikokwalaho, waswivo, ndza n’wi hlula, ndzi ta n’wi yisa emananga, ndzi ta vulavula ni mbilu yakwe.
15  Ndzi ta n’wi nyika masimu yakwe ya vhinya ku sukela enkarhini wolowo ku ya emahlweni, ni rivala ra le hansi ra Akora ri va nyangwa ya ntshembo; kunene u ta hlamula kona kukota emasikwini ya vuntshwa byakwe ni kukota esikwini ra ku huma ka yena etikweni ra Egipta.
16  Kutani esikwini rero,’ ku vula Yehovha, ‘wena u ta ndzi vitana u ku, nuna Wanga, a wu nge he ndzi vitani u ku, n’wini Wanga.’
17  “‘Ndzi ta susa mavito ya swifaniso swa Bali enon’wini wa yena, a swi nge he tsundzukiwi hi vito ra swona.
18  Kunene ndzi ta swi endlela ntwanano esikwini rero malunghana ni xivandzana xa nhova ni xivumbiwa lexi hahaka xa matilo ni xilo lexi kokovaka xa misava, kutani vurha ni banga ni nyimpi ndzi ta swi herisa etikweni, ndzi ta va endla va etlela va sirhelelekile.
19  Ndzi ta ku teka u va wa mina hilaha ku nga riki na makumu, ndzi ta ku teka u va wa mina hi ku tshembeka ni hi vululami ni hi musa wa rirhandzu ni hi tintswalo.
20  Ndzi ta ku teka u va wa mina hi vutshembeki; kunene u ta tiva Yehovha.’
21  “‘Kutani esikwini rero ndzi ta angula,’ ku vula Yehovha, ‘ndzi ta angula matilo, loko ku ri wona ma ta angula misava;
22  loko ku ri misava, yi ta angula mavele ni vhinyo yo tsokombela ni mafurha; loko ku ri swona, swi ta angula Yizriyele [‘Xikwembu xi ta byala mbewu’].
23  Kunene ndzi ta n’wi byala kukota mbewu emisaveni, ndzi ta kombisa tintswalo eka loyi a nga kombiwangiki tintswalo, lava va nga riki vanhu va mina ndzi ta va byela ndzi ku: “N’wina mi vanhu va mina”; loko ku ri vona va ta ku: “Wena u Xikwembu xanga.”’”
3  Yehovha a ya emahlweni a ku eka mina: “Tlhela u famba, u ya rhandza wansati la rhandziwaka hi nakulobye, loyi a endlaka vuoswi, ku fana ni le ka rirhandzu ra Yehovha eka vana va Israyele loko va hundzulukela eka swikwembu swin’wana, va rhandza swimbundzwa swa mukhusu wa madiriva.”
2  Ndzi tixavele yena hi swiphemu swa silivhere swa 15 ni mpimo wa homere wa maxalana ni xiphemu xa mpimo wa homere xa maxalana.
3  Kutani ndzi ku eka yena: “U ta tshama u ri wa mina masiku yo tala. U nga tshuki u endla vumbhisa, u nga tshuki u va wa wanuna un’wana; na mina ndzi ta va wa wena.”
4  Hikuva ku ringana masiku yo tala vana va Israyele va ta tshama va nga ri na hosi, va nga ri na hosana, va nga ri na xitlhavelo, va nga ri na phuphu, va nga ri na efodi ni terafimi.
5  Endzhaku ka sweswo vana va Israyele va ta vuya, kunene va ta lava Yehovha Xikwembu xa vona, na Davhida hosi ya vona; kunene va ta ta eka Yehovha va rhurhumela ni le ka vunene bya yena exiphen’wini xo hetelela xa masiku.
12  “Efrayimi u dya mheho naswona u landzelela mheho ya le vuxeni siku hinkwaro. U andzisa ku hemba ni ku phanga. Va endla ntwanano swin’we na Asiriya, mafurha ma tisiwa aEgipta.
2  “Yehovha u n’wi vona nandzu Yuda, naswona u endla leswaku Yakobe a tihlamulela hi ku ya hi tindlela ta yena; u ta n’wi tlherisela hi ku ya hi swiendlo swa yena.
3  Ekhwirini u khome makwavo hi xirhendze, u lwe ni Xikwembu hi matimba yakwe lamakulu.
4  U hambete a lwa ni ntsumi kutani a hlula hakatsongo-tsongo. U ririle, leswaku a tikombelela tintswalo.” Xi n’wi kume eBethele, kutani xi sungula ku vulavula na hina.
5  Yehovha Xikwembu xa mavuthu, Yehovha i xitsundzuxo xa yena.
6  “Loko ku ri wena, u fanele u tlhelela eka Xikwembu xa wena, u hlayisa musa wa rirhandzu ni vululami; u tshemba Xikwembu xa wena nkarhi hinkwawo.
7  Loko ku ri n’wamabindzu, u tamele swikalo swa vuxisi; u rhandze ku dyelela.
8  Efrayimi u tshamela ku vula a ku, ‘Hakunene, ndzi fuwile; ndzi tikumele swilo swa nkoka. Loko ku ri ku tirha hi matimba ka mina hinkwako, eka mina va nga ka va nga xi kumi xihoxo lexi xi nga xidyoho.’
9  “Kambe hi mina Yehovha Xikwembu xa wena ku suka etikweni ra Egipta. Kambe ndzi ta ku tshamisa emintsongeni ku fana ni le masikwini ya nkarhi lowu vekiweke.
10  Ndzi vulavule ni vaprofeta, kutani ndzi andzise swivono, ndzi hambeta ndzi endla swifananiso hi voko ra vaprofeta.
11  “EGiliyadi ku endleke swa masalamusi, ni leswi swi nga riki ntiyiso. EGiligala va endle xitlhavelo hi tinkunzi. Ku tlula kwalaho, tialitari ta vona ti fana ni tinhulu ta maribye emigerhweni ya le nhoveni.
12  Yakobe u balekile a ya enhoveni ya Siriya, Israyele a ya emahlweni a tirhela ku kuma nsati, u rise tinyimpfu leswaku a kuma nsati.
13  Yehovha u humese Israyele aEgipta hi muprofeta, a rindziwa hi muprofeta.
14  Efrayimi u ve xikhunguvanyiso hi mbitsi, swiendlo swa yena swa ku halata ngati u swi siya ehenhla ka yena n’wini, N’wini wakwe Lonkulu u ta tlherisela ndzhukano wa yena.”
