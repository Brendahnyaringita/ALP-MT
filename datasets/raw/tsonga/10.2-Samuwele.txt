10  Endzhaku ka sweswo hosi ya vana va Amone yi fa, kutani Hanunu n’wana wa yona a sungula ku fuma ematshan’weni ya yona.
2  Hiloko Davhida a ku: “Hanunu n’wana wa Nahaxi ndzi ta n’wi komba musa wa rirhandzu hilaha tata wakwe a ndzi kombeke musa wa rirhandzu hakona.” Hikwalaho Davhida a rhumela rito hi malandza yakwe leswaku ma ya n’wi chavelela hikwalaho ka tata wakwe, kutani malandza ya Davhida ma fika etikweni ra vana va Amone.
3  Kambe tihosana ta vana va Amone ti vutisa Hanunu hosi ya tona, ti ku: “Xana Davhida u rhumele vachaveleri ematihlweni ya wena hi leswi a xiximaka tata wa wena? Xana Davhida a nga rhumelanga malandza yakwe eka wena leswaku a lavisisa muti lowu, a wu kambela ni ku wu hlula?”
4  Hiloko Hanunu a teka malandza ya Davhida a ma byevula hafu ya malepfu ya wona naswona a tsema tinguvu ta wona hi le xikarhi, ku ya fika eswisutini swa wona, a ma tshika ma famba.
5  Endzhaku vanhu va vikele Davhida, xikan’we-kan’we a rhumela rito leswaku va ya va hlanganisa, hikuva vavanuna lava va titwe va tsongahatiwe ngopfu; hosi yi ya emahlweni yi ku: “Tshamani eYeriko kukondza malepfu ya n’wina ma kula kahle. Kutani mi ta vuya.”
6  Hi ku famba ka nkarhi vana va Amone va vona leswaku va ve risema ro biha eka Davhida, hiloko vana va Amone va rhumela rito va ya thola Vasiriya va le Beta-rehobo ni Vasiriya va le Soba, vavanuna va 20 000 lava fambaka hi milenge, ni hosi ya le Maka, vavanuna va 1 000 na Ixitobo, vavanuna va 12 000.
7  Loko Davhida a swi twile, a rhuma Yowabu ni vuthu hinkwaro ni vavanuna va matimba.
8  Kutani vana va Amone va sungula ku huma va ya lunghekela nyimpi enyangweni ya vungheno, swin’we ni Vasiriya va le Soba ni va le Rehobo, na Ixitobo na Maka va yime va ri swavo enhoveni.
9  Loko Yowabu a vone leswaku valwi va nyimpi va n’wi hlasele emahlweni ni le ndzhaku, xikan’we-kan’we a hlawula vavanuna van’wana eka hinkwavo lava hlawuriweke eIsrayele, a va veka va lunghekile leswaku va hlangana ni Vasiriya.
10  Vanhu lavan’wana hinkwavo u va nyikele evokweni ra Abixayi makwavo, leswaku va hloma hi xikongomelo xo hlangana ni vana va Amone.
11  A ya emahlweni a ku: “Loko Vasiriya vo va ni matimba ngopfu eka mina, u fanele u ndzi ponisa; kambe loko vana va Amone vo va ni matimba ngopfu eka wena, ndzi fanele ndzi ku ponisa.
12  Vana ni matimba leswaku hi ta va ni xivindzi hikwalaho ka vanhu va ka hina ni hikwalaho ka miti ya Xikwembu xa hina; loko ku ri Yehovha u ta endla leswi nga swinene ematihlweni yakwe.”
13  Kutani Yowabu ni vanhu lava a va ri na yena va tshinela enyimpini ku ta lwa ni Vasiriya, hiloko va baleka emahlweni ka yena.
14  Loko ku ri vana va Amone, va vone leswaku Vasiriya va balekile, hiloko va baleka emahlweni ka Abixayi kutani va fika emutini. Endzhaku ka sweswo Yowabu a vuya a huma eka vana va Amone, a fika eYerusalema.
15  Loko Vasiriya va vone leswaku va hluriwile emahlweni ka Israyele, va hlengeletana.
16  Kutani Hadadezera a rhumela rito leswaku ku humesiwa Vasiriya lava a va ri exifundzheni xa Nambu; va ta eHelama va ri na Xobaki ndhuna ya vuthu ra Hadadezera emahlweni ka vona.
17  Loko Davhida a vikeriwile, hi ku hatlisa u hlengelete tiko hinkwaro ra Israyele va pela Yordani va fika eHelama. Hiloko Vasiriya va hloma leswaku va hlangana na Davhida, va lwa na yena.
18  Vasiriya va baleka emahlweni ka Israyele; Davhida a dlaya eka Vasiriya, vafambisi va makalichi va 700 ni vagadi va tihanci va 40 000, Xobaki murhangeri wa vuthu ra vona u n’wi tlhavile kutani a fela kwalaho.
19  Loko tihosi hinkwato, malandza ya Hadadezera va vone leswaku va hluriwile emahlweni ka Israyele, hi ku hatlisa va endle ku rhula na Israyele, va sungula ku va tirhela; Vasiriya a va chava ku tlhela va ringeta ku ponisa vana va Amone.
4  Loko n’wana wa Sawulo a twa leswaku Abinere u file eHebroni, mavoko yakwe ma tsana ni Vaisrayele hinkwavo va khunguvanyeka.
2  A ku ri ni vavanuna vambirhi, varhangeri va vuthu ra vaphangi lava a va ri va n’wana wa Sawulo, vito ra un’wana a ku ri Bhana kasi vito ra un’wana a ku ri Rekabi, vana va Rimoni lowa le Beroti, wa vana va Benjamini; hikuva Beroti na yena a a hlayiwa a ri xiphemu xa Benjamini.
3  Kutani va le Beroti va balekela eGitayimi, va fika va luvela kwalaho ku ta fikela esikwini leri.
4  Yonathani n’wana wa Sawulo a a ri ni n’wana la lamaleke emilengeni. A a ri ni malembe ya ntlhanu hi vukhale loko ku ta xiviko malunghana na Sawulo na Yonathani xi huma eYizriyele; muhlayisi wakwe a n’wi rhwala a baleka, kambe loko a baleka a tshukile, a wa ivi a lamala. Vito rakwe a ku ri Mefiboxete.
5  Vana va Rimoni lowa le Beroti, Rekabi na Bhana va famba kutani va fika endlwini ya Ixi-boxeti hi nkarhi wa ku hisa ka dyambu, hikuva a a dzumbile ninhlikanhi.
6  Hiloko va nghena exikarhi ka yindlu va ri vavanuna lava tekaka koroni, kutani va n’wi tlhava ekhwirini; Rekabi na Bhana makwavo va baleka va nga voniwi.
7  Loko va nghena endlwini, a a etlele esangwini ekamareni rakwe ro etlela ra le ndzeni, hiloko va n’wi tlhava kutani va n’wi dlaya, endzhaku ka sweswo va susa nhloko yakwe, va teka nhloko yakwe va famba vusiku hinkwabyo egondzweni leri yaka eArabha.
8  Eku heteleleni va fika eka Davhida eHebroni, va tisa nhloko ya Ixi-boxeti, va byela hosi va ku: “Hi leyi nhloko ya Ixi-boxeti n’wana wa Sawulo nala wa wena, loyi a a lava moya-xiviri wa wena; kambe Yehovha u rihisela hosi yanga leyi nga mufumi esikwini leri eka Sawulo ni vana vakwe.”
9  Hambiswiritano, Davhida a hlamula Rekabi na Bhana makwavo, vana va Rimoni lowa le Beroti, a ku eka vona: “Leswi Yehovha loyi a kutsuleke moya-xiviri wa mina emaxangwini hinkwawo, a hanyaka,
10  loko a ku ri ni loyi a ndzi vikelaka a ku, ‘Hi loyi Sawulo u file,’ yena ematihlweni yakwe a a fana ni mutisi wa mahungu lamanene, hambiswiritano, mina ndzi n’wi khomile ndzi n’wi dlaya eSikilaga loko swi fanerile ha mina leswaku ndzi n’wi nyika hakelo ya murhumiwa;
11  swi ta va hi ndlela yihi loko vavanuna vo homboloka va dlaye munhu wo lulama endlwini yakwe esangwini rakwe? Xana sweswi a ndzi fanelanga ndzi lava ngati yakwe emavokweni ya n’wina, xana a ndzi fanelanga ndzi mi susa emisaveni?”
12  Hiloko Davhida a lerisa majaha, kutani va va dlaya, va va hubula mavoko ni milenge, kutani va va hayeka ekusuhi ni xidziva eHebroni; nhloko ya Ixi-boxeti va yi teka va ya yi lahla exilahlweni xa Abinere eHebroni.
11  Eku sunguleni ka lembe, enkarhini lowu tihosi ti humaka ha wona ti ya enyimpini, Davhida a rhuma Yowabu ni malandza yakwe ma ri na yena ni tiko hinkwaro ra Israyele leswaku va ya lovisa vana va Amone ni ku rhendzela Rhaba enkarhini lowu Davhida a a tshama eYerusalema.
2  Nimadyambu, Davhida a pfuka esangwini rakwe a famba-famba ehenhla ka lwangu ra yindlu ya hosi; loko a ri ehenhla ka lwangu a vona wansati a hlamba, wansati loyi a a saseke ngopfu.
3  Hiloko Davhida a rhumela rito leswaku va ya vutisisa hi wansati loyi, kutani un’wana a ku: “Xana loyi a hi Bati-xeba n’wana wa Eliyamu, nsati wa Uriya lowa Muheti?”
4  Endzhaku ka sweswo Davhida a rhuma varhumiwa leswaku va ya n’wi teka. Hiloko a fika eka yena kutani a etlela na yena, kasi yena a a ha tihlawulekisa eku nyameni ka yena. Endzhaku a tlhelela endlwini yakwe.
5  Kutani wansati loyi a tika. Hikwalaho a rhumela rito a byela Davhida a ku: “Ndzi tikile.”
6  Hiloko Davhida a rhumela rito eka Yowabu, a ku: “Rhumela Uriya lowa Muheti eka mina.” Kutani Yowabu a rhumela Uriya eka Davhida.
7  Loko Uriya a fika eka yena, Davhida a sungula ku vutisa leswaku Yowabu u pfuke njhani nileswaku vanhu a va pfuke njhani, nileswaku nyimpi a yi famba njhani.
8  Eku heteleleni Davhida a byela Uriya a ku: “Rhelela u ya endlwini ya wena u hlamba milenge.” Hikwalaho Uriya a famba a suka endlwini ya hosi, kutani nyiko ya hosi ya ku n’wi xixima yi n’wi landzela.
9  Hambiswiritano, Uriya a etlela enyangweni ya yindlu ya hosi ni malandza laman’wana hinkwawo ya hosi yakwe, a nga rhelelanga a ya endlwini yakwe.
10  Kutani va byela Davhida va ku: “Uriya a nga rhelelanga a ya endlwini yakwe.” Hiloko Davhida a ku eka Uriya: “U nghene u huma eriendzweni, a swi tano ke? Ha yini u nga rhelelanga u ya endlwini ya wena?”
11  Uriya a hlamula Davhida a ku: “Areka na Israyele na Yuda va tshama emintsongeni, naswona hosi yanga Yowabu ni malandza ya hosi yanga va dzime mixaxa enhoveni, kutani mina—xana ndzi fanele ndzi ya endlwini ya mina ndzi dya ni ku nwa naswona ndzi etlela ni nsati wa mina? Leswi u hanyaka nileswi moya-xiviri wa wena wu hanyaka, a ndzi nge wu endli nchumu lowu!”
12  Hiloko Davhida a ku eka Uriya: “Tshama laha ninamuntlha, mundzuku ndzi ta ku tshika u famba.” Hikwalaho Uriya a hambeta a tshama eYerusalema siku rero ni siku leri landzelaka.
13  Ku tlula kwalaho, Davhida a n’wi vitana leswaku a ta dya emahlweni ka yena, a nwa. Kutani a n’wi dakwisa. Nilokoswiritano, a huma nimadyambu a ya etlela esangwini rakwe ni malandza ya hosi yakwe, a nga rhelelanga a ya endlwini yakwe.
14  Nimixo, Davhida a tsalela Yowabu papila a ri rhumela hi voko ra Uriya.
15  Kutani a tsala epapileni, a ku: “Vekani Uriya emahlweni ka valwi va nyimpi laha nyimpi yi hisaka kona, mi fanele mi tlhentlha endzhaku ka yena, u fanele a tlhaviwa a fa.”
16  Loko Yowabu a ha rindze muti, a veka Uriya laha a a tiva leswaku ku ni vavanuna va vurhena.
17  Loko vavanuna va muti va huma va ya lwa na Yowabu, hiloko vanhu van’wana, malandza ya Davhida va wa, Uriya lowa Muheti na yena a fa.
18  Kutani Yowabu a rhumela xiviko eka Davhida malunghana ni timhaka hinkwato ta nyimpi.
19  A ya emahlweni a lerisa murhumiwa, a ku: “Hi ku hatlisa loko u hete ku byela hosi timhaka hinkwato ta nyimpi,
20  loko hosi yo kariha, yi ku eka wena, ‘Ha yini mi tshinele kusuhi ni muti leswaku mi lwa? Xana a mi swi tivanga leswaku va nga copa va ri ehenhla ka rirhangu?
21  Xana i mani la dlayeke Abimeleke n’wana wa Yerubexeti? Xana a ku nga ri wansati la n’wi hoxeke hi ribye ro sila a ri ehenhla ka rirhangu kutani a fa eTebese? Ha yini mi tshinele kusuhi ni rirhangu?’ u fanele u ku, ‘Uriya nandza wa wena lowa Muheti u file na yena.’”
22  Hiloko murhumiwa a famba kutani a fika a byela Davhida hinkwaswo leswi Yowabu a n’wi rhumeke swona.
23  Murhumiwa a ya emahlweni a ku eka Davhida: “Vavanuna lavaya a va ri ni matimba eka hina lerova va huma ku ta lwa na hina enhoveni; kambe hi hambete hi va susumeta ku ya fika enyangweni ya vungheno.
24  Vacopi va tshamela ku copa malandza ya wena va ri ehenhla ka rirhangu, lerova malandza man’wana ya hosi ma fa; nandza wa wena Uriya lowa Muheti na yena u file.”
25  Hiloko Davhida a ku eka murhumiwa loyi: “U ta byela Yowabu u ku, ‘Mhaka leyi yi nga tshuki yi vonaka yi bihile ematihlweni ya wena, hikuva banga ri dya un’wana hilaha ri dyaka un’wana hakona. Tiyisa nyimpi ya wena u lwa ni muti u wu hlula.’ U n’wi khutaza.”
26  Nsati wa Uriya a swi twa leswaku Uriya nuna wakwe u file, kutani a sungula ku rilela n’wini wakwe.
27  Loko nkarhi wa ku rila wu hundzile, hi ku hatlisa Davhida a rhumela rito leswaku a tisiwa endlwini yakwe, kutani a va nsati wakwe. Hi ku famba ka nkarhi a n’wi tswalela n’wana, kambe nchumu lowu Davhida a wu endleke wu vonaka wu bihile ematihlweni ya Yehovha.
8  Endzhaku ka sweswo Davhida a dlaya Vafilisita naswona a va hlula, Davhida a teka Methegi-ama evokweni ra Vafilisita.
2  A ya emahlweni a dlaya Vamowabu ni ku va pima hi ngoti, a va etlerisa ehansi emisaveni leswaku a pima tingoti timbirhi hi xikongomelo xo va dlaya, ni ngoti leyi heleleke leswaku a va londzovota va hanya; kutani Vamowabu va va malandza ya Davhida ya ku rhwala ndzuvo.
3  Davhida a ya emahlweni a dlaya Hadadezera n’wana wa Rehobo hosi ya Soba loko a ri endleleni ya ku ya tlhela a lawula enambyeni wa Yufrata.
4  Kutani Davhida a teka vagadi va tihanci va 1 700 eka yena ni vavanuna va 20 000 lava fambaka hi milenge; Davhida a tsema misiha hinkwayo ya tihanci ta ku koka makalichi, kambe eka tona, a siya tihanci ta ku koka makalichi ta 100.
5  Loko Siriya wa Damaska a fika ku ta pfuna Hadadezera hosi ya Soba, Davhida a dlaya vavanuna va 22 000 exikarhi ka Vasiriya.
6  Nakambe, Davhida a veka masocha eSiriya wa Damaska; kutani Vasiriya va va malandza ya Davhida ya ku rhwala ndzuvo. Yehovha a ya emahlweni a ponisa Davhida kun’wana ni kun’wana laha a a ya kona.
7  Tlhandlakambirhi, Davhida a teka switlhangu swa xirhendzevutana swa nsuku leswi a swi ri swa malandza ya Hadadezera a swi tisa eYerusalema.
8  Ku sukela eBeta na Berota miti ya Hadadezera, Hosi Davhida a teka koporo yo tala ngopfu.
9  Kutani Toyi hosi ya Hamati a twa leswaku Davhida u dlaye vandla hinkwaro ra nyimpi ra Hadadezera.
10  Hiloko Toyi a rhuma Yoramu n’wana wakwe eka Hosi Davhida a ya n’wi pfuxela ni ku n’wi ndhundhuzela hikwalaho ka leswi a lweke na Hadadezera kutani a n’wi dlaya, (hikuva Hadadezera a a leteriwile enyimpini ku lwa na Toyi); evokweni rakwe a ku ri ni swilo swa silivhere ni swilo swa nsuku ni swilo swa koporo.
11  Leswi na swona Hosi Davhida u swi hlawulekisele Yehovha swin’we ni silivhere ni nsuku leswi a a swi hlawulekisile swi huma eka matiko hinkwawo lawa a a ma hlurile,
12  ku suka eSiriya ni ku suka eMowabu ni ku suka eka vana va Amone ni ku suka eka Vafilisita, ni ku suka eka Amaleke ni ku suka eka leswi a swi phangeke eka Hadadezera n’wana wa Rehobo hosi ya Soba.
13  Davhida a tiendlela vito loko a vuya eku dlayeni ka Vaedomu eNkoveni wa Munyu—a va ri 18 000.
14  U veke masocha ma tshama aEdomu. U veke masocha hinkwako aEdomu, kutani Vaedomu hinkwavo va va malandza ya Davhida; Yehovha a hambeta a ponisa Davhida kun’wana ni kun’wana laha a a ya kona.
15  Davhida a ya emahlweni a fuma tiko hinkwaro ra Israyele; Davhida a a hambeta a avanyisa vanhu va yena hinkwavo ni ku va endlela swo lulama.
16  Kutani Yowabu n’wana wa Seruya a a lawula vuthu ra nyimpi; Yehoxafati n’wana wa Ahiludi a a ri mutsari wa timhaka.
17  Sadoki n’wana wa Ahithuba na Ahimeleke n’wana wa Abiyatara a va ri vaprista, Seraya a a ri matsalana.
18  Kutani Benaya n’wana wa Yoyada a a ri mulawuri wa Vakereti ni Vapeleti. Loko ku ri vana va Davhida va ve vaprista.
16  Loko Davhida a hundzilenyana enhlohlorhini, kwalaho a ku ri na Ziba mutirhi wa Mefiboxete a n’wi hlanganisa a ri ni timbhongolo to hlayanyana ti paniwile, ehenhla ka tona a ku ri ni swinkwa swa 200 ni swimbundzwa swa mukhusu wa madiriva swa 100 ni mindzhwalo ya 100 ya mihandzu ya ximumu ni khuwana lerikulu ra vhinyo.
2  Hiloko hosi yi ku eka Ziba: “Xana swilo leswi swi vula yini eka wena?” Ziba a hlamula a ku: “Timbhongolo i ta vandyangu wa hosi leswaku va ti gada, kutani swinkwa ni ndzhwalo wa mihandzu ya ximumu i swa majaha leswaku ma dya, vhinyo i ya loyi a karhaleke emananga leswaku a nwa.”
3  Kutani hosi yi ku: “Xana n’wana wa n’wini wa wena u kwihi?” Hiloko Ziba a ku eka hosi: “U tshama eYerusalema; hikuva u te, ‘Namuntlha yindlu ya Israyele yi ta ndzi tlherisela vuhosi bya tatana.’”
4  Hosi yi ku eka Ziba: “Waswivo! Hinkwaswo leswi nga swa Mefiboxete i swa wena.” Kutani Ziba a ku: “Ndza nkhinsama. Onge ndzi nga kuma tintswalo ematihlweni ya wena, hosi yanga leyi nga mufumi.”
5  Hosi Davhida a fika eBahurimi, kutani waswivo, kwalaho a ku huma munhu wa ndyangu wa Sawulo, vito rakwe a ku ri Ximeyi n’wana wa Gera, a huma a ri karhi a rhuketela niloko a humile.
6  A sungula ku hoxetela Davhida hi maribye ni malandza hinkwawo ya Hosi Davhida; vanhu hinkwavo ni vavanuna hinkwavo va matimba a va ri exineneni xakwe ni le ximatsini xakwe.
7  Loko Ximeyi a ri karhi a rhuketela, a a vula a ku: “Huma, huma wena munhu la nga ni nandzu wa ngati, munhu la nga pfuniki nchumu!
8  Yehovha u wu tlherisele ehenhla ka wena nandzu hinkwawo wa ngati wa yindlu ya Sawulo, loyi u fumeke ematshan’weni ya yena; Yehovha u veka vuhosi evokweni ra Absalomu n’wana wa wena. Waswivo, u le khombyeni, hikuva u munhu la nga ni nandzu wa ngati!”
9  Eku heteleleni Abixayi n’wana wa Seruya a ku eka hosi: “Ha yini mbyana leyi yi feke yi fanele yi rhuketela hosi yanga leyi nga mufumi? Ndzi kombela ku famba ndzi ya tsema nhloko ya yona.”
10  Kambe hosi yi ku: “Ndzi na yini na n’wina vavanuna, n’wina vana va Seruya? Hikwalaho n’wi tshikeni a rhuketela, hikuva Yehovha u n’wi byerile, a ku, ‘Tisa ndzhukano eka Davhida!’ Kutani, i mani la nga ta vula a ku, ‘Ha yini u endle hi ndlela yoleyo?’”
11  Davhida a ya emahlweni a byela Abixayi ni malandza ya yena hinkwawo a ku: “Maswivo, n’wananga, loyi a humeke eka swirho swa mina swa le ndzeni, u lava moya-xiviri wa mina; swi ta tlurisa ngopfu eka lowa ka Benjamini! N’wi tshikeni a rhuketela, hikuva Yehovha u n’wi byele tano!
12  Kumbexana Yehovha u ta vona hi tihlo rakwe, kunene Yehovha u ta ndzi vuyisela vunene ematshan’weni ya ndzhukano esikwini leri.”
13  Hiloko Davhida ni vavanuna vakwe va hambeta va famba egondzweni, kasi Ximeyi a a famba etlhelo ka ntshava, a famba a longoloke na yena leswaku a ta n’wi rhuketela; a hambeta a hoxa maribye loko a ri karhi a longoloka na yena, a pfuxa ritshuri lerikulu.
14  Hi ku famba ka nkarhi hosi ni vanhu hinkwavo lava a va ri na yona va fika va karhele. Hiloko va tiphyuphyisa kwalaho.
15  Loko ku ri Absalomu ni vanhu vakwe hinkwavo, vavanuna va Israyele, va nghene eYerusalema, Ahitofele a a ri na yena.
16  Hi ku hatlisa loko Huxayi lowa Muaraki, nakulobye wa Davhida a fika eka Absalomu, Huxayi a byela Absalomu a ku: “Hosi a yi hanye! Hosi a yi hanye!”
17  Hiloko Absalomu a ku eka Huxayi: “Lowu i musa wa wena wa rirhandzu eka nakuloni, a hi swona ke? Ha yini u nga fambanga ni nakuloni?”
18  Kutani Huxayi a ku eka Absalomu: “E-e; kambe loyi Yehovha a n’wi hlawuleke ni vanhu lava ni vavanuna hinkwavo va Israyele, ndzi ta va wa yena, naswona ndzi ta tshama na yena.
19  Kutani ndzi fanele ndzi vula ra vumbirhi, ndzi ku, Xana mina ndzi fanele ndzi tirhela mani? Xana a ku nge vi emahlweni ka n’wana wakwe? Hilaha ndzi tirheleke tata wa wena hakona, swi ta va tano emahlweni ka wena.”
20  Endzhaku Absalomu a ku eka Ahitofele: “N’wina, endlani xiboho. Xana hi fanele hi endla yini?”
21  Hiloko Ahitofele a ku eka Absalomu: “Tivana ni vasati lavatsongo va tata wa wena, lava a va siyeke leswaku va khathalela yindlu. Kunene tiko hinkwaro ra Israyele ri ta swi twa leswaku u tiendle risema ro biha eka tata wa wena, kutani mavoko ya hinkwavo lava va nga na wena, kunene ma ta tiya.”
22  Hiloko va dzimela Absalomu ntsonga ehenhla ka lwangu, kutani Absalomu a sungula ku tivana ni vasati lavatsongo va tata wakwe emahlweni ka mahlo ya tiko hinkwaro ra Israyele.
23  Kungu ra Ahitofele leri a ri kungahateke esikwini rero, a ri fana niloko munhu a vutisa hi rito ra Xikwembu xa ntiyiso. Hi yona ndlela leyi kungu hinkwaro ra Ahitofele a ri ri ha yona eka Davhida na Absalomu.
18  Davhida a sungula ku hlaya vanhu lava a va ri na yena ni ku veka varhangeri ehenhla ka vanhu va magidi ni varhangeri ehenhla ka vanhu va madzana.
2  Ku tlula kwalaho, Davhida a rhuma xiphemu xa vunharhu xa vanhu va ri ehansi ka voko ra Yowabu, ni xiphemu xa vunharhu xi ri ehansi ka voko ra Abixayi n’wana wa Seruya, makwavo wa Yowabu, ni xiphemu xa vunharhu xi ri ehansi ka voko ra Itaya lowa Mugati. Hosi yi byela vanhu yi ku: “Hakunene mina ndzi ta huma na n’wina.”
3  Kambe vanhu va ku: “U nga humi, hikuva loko hinkwerhu hi baleka, a va nge yi veki mbilu eka hina; loko xiphemu xa hina xo fa, a va nge yi veki mbilu eka hina, hikuva u ringana na hina hi ri 10 000; swi ta antswa loko wo hi tirhela, u hi pfuna u ri emutini.”
4  Hiloko hosi yi ku eka vona: “Xin’wana ni xin’wana lexi vonakaka xi ri xinene ematihlweni ya n’wina ndzi ta xi endla.” Hosi yi hambeta yi yima etlhelo ka nyangwa, vanhu hinkwavo va huma hi madzana ni hi magidi.
5  Hosi yi lerisa Yowabu na Abixayi na Itaya, yi ku: “Mi ndzi khomela rona kahle jaha leri Absalomu.” Vanhu hinkwavo va swi twile loko hosi yi lerisa varhangeri hi mhaka ya Absalomu.
6  Vanhu va khoma ndlela va ya enhoveni leswaku va ya hlangana na Israyele; kutani nyimpi yi va ekhwatini ra Efrayimi.
7  Eku heteleleni vanhu va Israyele va hluriwa kwalaho emahlweni ka malandza ya Davhida, ku dlaya ku va kukulu esikwini rero, ku va vavanuna va 20 000.
8  Kwalaho nyimpi yi hangalaka etikweni hinkwaro leri a ri vonaka. Ku tlula kwalaho, khwati ri dye vanhu ku tlula lava va dyiweke hi banga esikwini rero.
9  Emakumu, Absalomu a tikuma a ri emahlweni ka malandza ya Davhida. Absalomu a a gade meyila, kutani meyila yi fika ehansi ka marhavi lama rharhanganeke ya murhi lowukulu ngopfu, kutani nhloko yakwe yi hakamela emurhini lowukulu, a ncikinya exikarhi ka matilo ni misava loko meyila leyi a a yi gadile yi hundza.
10  Munhu un’wana a swi vona kutani a byela Yowabu, a ku: “Waswivo, ndzi vone Absalomu a ncikinya emurhini lowukulu.”
11  Hiloko Yowabu a ku eka munhu loyi a a n’wi byela: “Waswivo u swi vonile, ha yini u nga n’wi dlayanga a wela emisaveni kwalaho? Kutani a ndzi ta ku nyika swiphemu swa silivhere swa khume ni vamba.”
12  Kambe munhu loyi a ku eka Yowabu: “Hambiloko a ndzi pima swiphemu swa silivhere swa 1 000 exandleni xanga, a ndzi nga ta tshambuluta voko ndzi lwa ni n’wana wa hosi; hikuva hosi yi lerise wena na Abixayi na Itaya hi yingisile, yi ku, ‘Un’wana ni un’wana a langutela jaha leri, Absalomu.’
13  Loko swi nga ri tano a ndzi ta va ndzi xenge moya-xiviri wa yena kutani mhaka ya kona hinkwayo a yi nga ta fihliwa eka hosi, naswona wena a wu ta yimela etlhelo.”
14  Kutani Yowabu a ku: “Inge ndzi nga hlweli hi ndlela leyi emahlweni ka wena!” Hiloko a teka mimphiselo yinharhu exandleni xakwe a yi tlhava embilwini ya Absalomu a ha hanya, a ri exikarhi ka murhi lowukulu.
15  Kutani vatirhi va khume lava va rhwalaka matlhari ya Yowabu va fika va tlhava Absalomu leswaku va n’wi dlaya.
16  Sweswi Yowabu a yimba nanga leswaku vanhu va tlhela va tshika ku hlongorisa Israyele; hikuva Yowabu u sivele vanhu volavo.
17  Emakumu va teka Absalomu va n’wi hoxa ekhwatini, ekheleni lerikulu, kutani va fumba nhulu leyikulu ngopfu ya maribye ehenhla ka yena. Loko ku ri tiko hinkwaro ra Israyele, un’wana ni un’wana u baleke a muka.
18  Loko Absalomu a ha hanya, u teke a tlhela a tiyimisela phuphu leyi nga eRivaleni ra le Hansi ra Hosi, hikuva u te: “A ndzi na n’wana leswaku vito ra mina ri tshama ri ri karhi ri tsundzukiwa.” Hikwalaho phuphu yoleyo u yi thye vito rakwe, yi ya emahlweni yi vitaniwa Ribye ra Xitsundzuxo ra Absalomu ku ta fikela esikwini leri.
19  Loko ku ri Ahimazi n’wana wa Sadoki, u te: “Ndzi kombela ku tsutsuma ndzi ya vikela hosi mahungu lawa, hikuva Yehovha u avanyise ku yi ntshunxa evokweni ra valala va yona.”
20  Kambe Yowabu a ku: “A wu munhu wa ku vika mahungu esikwini leri, u fanele u vika mahungu hi siku rin’wana; kambe esikwini leri u nga tshuki u vika mahungu, hikwalaho ka leswi ku feke n’wana wa hosi.”
21  Hiloko Yowabu a byela Mukuxi a ku: “Famba, u ya byela hosi leswi u swi voneke.” Kutani Mukuxi a korhama eka Yowabu, a sungula ku tsutsuma.
22  Ahimazi n’wana wa Sadoki a ku eka Yowabu nakambe: “Ndzi kombela ku endleka xin’wana ni xin’wana lexi nga endlekaka, inge na mina ndzi tsutsuma ndzi sala Mukuxi hi le ndzhaku.” Kambe Yowabu a ku: “Ha yini wena u fanele u tsutsuma n’wananga, kasi mahungu ya wena a ma kumiwanga?”
23  Hambiswiritano, u te: “A ku endleke xin’wana ni xin’wana lexi nga endlekaka, inge ndzi tsutsuma.” Hiloko a ku eka yena: “Tsutsuma!” Kutani Ahimazi a sungula ku tsutsuma hi ndlela ya Muganga, eku heteleleni a hundza Mukuxi.
24  Davhida a a tshame exikarhi ka tinyangwa timbirhi. Hi nkarhi wolowo murindzi a ya elwangwini ra nyangwa leyi nga erirhangwini. Hi ku famba ka nkarhi a tlakusa mahlo a languta, kutani waswivo, a ku ri ni munhu la tsutsumaka a ri yexe.
25  Hiloko murindzi a humesa rito a byela hosi, kutani hosi yi ku: “Loko a ri yexe, ku ni mahungu enon’wini wakwe.” A hambeta a ta, a tshinela hakatsongo-tsongo.
26  Murindzi a tlhela a vona munhu un’wana a tsutsuma. Hikwalaho murindzi a vitana murindzi wa nyangwa, a ku: “Waswivo! Munhu un’wana u tsutsuma a ri yexe,” hiloko hosi yi ku: “Na yena u tamele mahungu.”
27  Murindzi a ya emahlweni a ku: “Matsutsumelo ya lowo sungula ndzi ma vona ma fana ni matsutsumelo ya Ahimazi n’wana wa Sadoki,” kutani hosi yi ku: “Loyi i munhu lonene, u fanele a ta ni mahungu lamanene.”
28  Eku heteleleni Ahimazi a humesa rito, a ku eka hosi: “Swi famba kahle!” Hiloko a korhama eka hosi, xikandza xakwe xi langute emisaveni. A ya emahlweni a ku: “A ku dzunisiwe Yehovha Xikwembu xa wena, loyi a nyiketeke vavanuna lava va tlakuseke voko ra vona ku lwa ni hosi yanga leyi nga mufumi!”
29  Kambe hosi yi ku: “Xana swi famba kahle hi jaha leri, Absalomu?” Ahimazi a ku: “Ndzi vone mpfilumpfilu lowukulu enkarhini lowu Yowabu a rhumeke nandza wa hosi ni nandza wa wena, a ndzi tivi leswaku a ku ri yini.”
30  Kutani hosi yi ku: “Kendluka u yima laha.” Hiloko a kendluka a yima a nga fambi.
31  Waswivo, Mukuxi a fika, Mukuxi a sungula ku vula a ku: “Hosi yanga leyi nga mufumi a yi amukele mahungu, hikuva namuntlha Yehovha u avanyise ku ku ntshunxa evokweni ra hinkwavo lava va ku pfukelaka.”
32  Kambe hosi yi ku eka Mukuxi: “Xana swi famba kahle hi jaha leri, Absalomu?” Mukuxi a ku: “Onge valala va hosi yanga leyi nga mufumi ni hinkwavo lava va ku pfukelaka hikwalaho ka vubihi va nga fana ni jaha leri.”
33  Hiloko hosi yi karhateka, kutani yi tlhandlukela ekamareni ra le lwangwini, leri nga ehenhla ka nyangwa, yi rila; loko yi ri karhi yi famba yi te: “N’wananga Absalomu, n’wananga, n’wananga Absalomu! Oho, loko a ku fe mina, mina ematshan’weni ya wena Absalomu n’wananga, n’wananga!”
17  Ahitofele a ku eka Absalomu: “Ndzi kombela ku hlawula vavanuna va 12 000 ndzi pfuka ndzi hlongorisa Davhida vusiku bya namunthla.
2  Ndzi ta n’wi kuma a hele matimba naswona a tsane mavoko hamambirhi, kunene ndzi ta n’wi chavisa; vanhu hinkwavo lava va nga na yena va ta baleka, kunene ndzi ta dlaya hosi yi ri yoxe.
3  Ndzi tlherisela vanhu hinkwavo eka wena. Wanuna loyi u n’wi lavaka u ringana ni ku vuya ka vona hinkwavo; vanhu hinkwavo va ta va ni ku rhula.”
4  Rito leri a ri lulamile ematihlweni ya Absalomu ni le matihlweni ya vakulukumba hinkwavo va Israyele.
5  Hambiswiritano, Absalomu u te: “Ndzi kombela u ndzi vitanela Huxayi lowa Muaraki, hi twa leswi swi nga enon’wini wakwe.”
6  Kutani Huxayi a nghena eka Absalomu. Hiloko Absalomu a ku eka yena: “Ahitofele u vulavule hi ku landza rito leri. Xana hi fanele hi endla hi ku landza rito rakwe? Loko swi nga ri tano, wena vulavula.”
7  Huxayi a ku eka Absalomu: “Kungu leri Ahitofele a ri kunguhateke a hi rinene emhakeni leyi!”
8  Huxayi a ya emahlweni a ku: “Wena u n’wi tiva kahle tata wa wena ni vavanuna va yena, leswaku va ni matimba, naswona va vaviseke moya-xiviri, ku fana ni bere ya ntswele leyi lahlekeriweke hi vana enhoveni; tata wa wena i mulwi wa nyimpi, a nge etleli ni vanhu lava.
9  Waswivo! Sweswi u tumberile eka rin’wana ra makhele kumbe eka yin’wana ya tindhawu letin’wana; kunene hi ku hatlisa loko o wela ehenhla ka vona eku sunguleni, loyi a swi twaka u ta boheka ku swi twa a ku, ‘Vanhu lava va landzelaka Absalomu va hluriwile!’
10  Hambi ku ri wanuna wa vurhena loyi mbilu yakwe yi kotisaka ya nghala, kunene u ta tsana hi ku pfumala matimba; hikuva tiko hinkwaro ra Israyele ra swi lemuka leswaku tata wa wena i munhu wa matimba, naswona vavanuna lava va nga na yena i va vurhena.
11  Kungu ra mina hi leri: Hakunene tiko hinkwaro ra Israyele a ri hlengeletiwe eka wena, ku suka eDani ku ya eBera-xeba, va fana ni sava ra lwandle hi vunyingi, na wena u famba u ya enyimpini.
12  Hi fanele hi fika ku ta lwa na yena endhawini yin’wana laha kunene a nga kumiwaka eka yona, hina hi ta va ehenhla ka yena ku fana ni mberha loko wu wela emisaveni; kunene a ku nge sali ni un’we eka yena ni le ka vavanuna lava va nga na yena.
13  Loko o balekela emutini wun’wana, tiko hinkwaro ra Israyele ri fanele ri teka mapindza ri ma yisa emutini wolowo, kunene hi ta wu koka hi wu yisa enkoveni, ku fikela loko ku nga kumiwi hambi ku ri ribye.”
14  Hiloko Absalomu ni vavanuna hinkwavo va Israyele va ku: “Kungu ra Huxayi lowa Muaraki ra antswa ku tlula kungu ra Ahitofele!” Yehovha u lerise leswaku ku pfilunganyiwa kungu ra Ahitofele hambileswi a ri ri rinene, ku endlela leswaku Yehovha a tisa khombo ehenhla ka Absalomu.
15  Endzhaku Huxayi a byela Sadoki na Abiyatara lava va nga vaprista, a ku: “Ahitofele u bohe kungu ra Absalomu ni vakulukumba va Israyele hi ndlela leyi ni leyi; kasi mina ndzi bohe kungu hi ndlela leyi ni leyi.
16  Sweswi rhumelani rito hi ku hatlisa, mi byela Davhida, mi ku, ‘U nga tshami etimbaleni ta le kwandzasini ta mananga vusiku lebyi, kunene u fanele u pela, hikuva hosi ni vanhu hinkwavo lava va nga na yona va nga tshuka va mitiwa.’”
17  Loko Yonathani na Ahimazi va ha yime aEni-rogele, nandza wa xisati a famba a ya va byela. Kutani va famba, hikuva a va fanele va byela Hosi Davhida; a va nga swi koti ku humelela va nghena emutini.
18  Hambiswiritano, jaha rin’wana ri va vonile ivi ri byela Absalomu. Hiloko lava vambirhi va famba hi ku hatlisa, kutani va fika endlwini ya munhu un’wana eBahurimi, loyi a a ri ni xihlovo exivaveni xakwe; kutani va rhelela va ya eka xona.
19  Endzhaku ka sweswo wansati a teka nkhancu a wu andlala ehenhla ka nomu wa xihlovo, kutani a fumba mavele lama kandziweke ehenhla ka wona; a ku na nchumu ni wun’we lowu wu tiviweke ha swona.
20  Malandza ya Absalomu ma fika eka wansati loyi endlwini yakwe, ma ku: “Xana Ahimazi na Yonathani va kwihi?” Wansati loyi a ku eka vona: “Va hundzele emahlweni ku suka laha va ya ematini.” Hiloko ma hambeta ma lavisisa, kambe a ma va kumanga, kutani ma vuyela eYerusalema.
21  Endzhaku ka loko ma fambile, va huma exihlobyeni, va ya byela Hosi Davhida, va ku eka Davhida: “N’wina, sukani mi yima, mi tsemakanya mati hi ku hatlisa; hikuva Ahitofele u tsundzuxe hi ndlela leyi ku lwa na n’wina.”
22  Hi ku hatlisa Davhida a suka a yima swin’we ni vanhu hinkwavo lava a va ri na yena, va ya emahlweni va pela Yordani ku fikela loko ku va ni ku vonakala nimixo, ku fikela loko a nga ri kona ni un’we la pfumalekaka wa vona, la nga wu pelangiki Yordani.
23  Loko ku ri Ahitofele, a vona leswaku kungu ra yena a ri landzeriwanga, kutani a bohela mbhongolo a suka a ya endlwini yakwe emutini wa rikwavo. Hiloko a nyika vandyangu wakwe swileriso kutani a tisunga, a fa. U lahliwe exilahlweni xa vatata wakwe.
24  Loko ku ri Davhida, u fike eMahanayimi, Absalomu a pela Yordani, yena ni vavanuna hinkwavo va Israyele va ri na yena.
25  Amasa u vekiwe hi Absalomu ematshan’weni ya Yowabu a lawula vuthu ra nyimpi; Amasa a a ri n’wana wa munhu loyi vito rakwe a ku ri Itira lowa Muisrayele, loyi a nga tivana na Abigayele n’wana wa Nahaxi, makwavo wa xisati wa Seruya, mana wa Yowabu.
26  Kutani Israyele na Absalomu va dzima mixaxa etikweni ra Giliyadi.
27  Hi ku hatlisa loko Davhida a fika eMahanayimi, Xobi n’wana wa Nahaxi wa le Rhaba wa vana va Amone, na Makiri n’wana wa Amiyele wa le Lo-debara, na Barizilayi lowa le Giliyadi la humaka eRogelimi
28  va tise masangu ni swihlambelo ni swibya swa muvumbi, ni koroni ni maxalana ni mapa ni mavele lama katingiweke ni tinyawa ni swinyawana ni mavele lama omisiweke;
29  ni vulombe ni phehlwa ni tinyimpfu ni tihongwa ta tihomu, va swi tisele Davhida ni vanhu lava a va ri na yena leswaku va dya, hikuva va te: “Vanhu va khomiwe hi ndlala naswona va karhele, va ni torha emananga.”
9  Davhida a ya emahlweni a ku: “Xana wa ha ri kona la siyiweke wa yindlu ya Sawulo leswaku ndzi ta n’wi komba musa wa rirhandzu hikwalaho ka Yonathani?”
2  Yindlu ya Sawulo a yi ri ni nandza loyi vito rakwe a ku ri Ziba. Hiloko va n’wi vitanela eka Davhida, kutani hosi yi ku eka yena: “Xana hi wena Ziba?” yena a ku: “Hi mina nandza wa wena.”
3  Hosi yi ya emahlweni yi ku: “Xana a ka ha ri na munhu wa yindlu ya Sawulo leswaku ndzi n’wi komba musa wa rirhandzu wa Xikwembu?” Ziba a hlamula hosi a ku: “Ka ha ri ni n’wana wa Yonathani, la lamaleke milenge.”
4  Kutani hosi yi ku eka yena: “U kwihi?” Hiloko Ziba a byela hosi a ku: “Waswivo! U le ndlwini ya Makiri n’wana wa Amiyele eLo-debara.”
5  Hi ku hatlisa Hosi Davhida a rhumela rito leswaku va ya n’wi landza endlwini ya Makiri n’wana wa Amiyele eLo-debara.
6  Loko Mefiboxete n’wana wa Yonathani, n’wana wa Sawulo a fika eka Davhida, xikan’we-kan’we a wa hi xikandza, a tiwisela ehansi. Kutani Davhida a ku: “Mefiboxete,” yena a ku: “Hi loyi nandza wa wena.”
7  Davhida a ya emahlweni a ku eka yena: “U nga chavi, hakunene ndzi ta ku komba musa wa rirhandzu hikwalaho ka Yonathani tata wa wena; ndzi fanele ndzi ku tlherisela nsimu hinkwayo ya Sawulo kokwa wa wena, wena u ta dya xinkwa etafuleni ra mina nkarhi hinkwawo.”
8  Hiloko a tiwisela ehansi, a ku: “Xana nandza wa wena wo va yini lerova u hundzuluxela xikandza xa wena eka mbyana leyi feke kukota mina?”
9  Kutani hosi yi vitana Ziba, mutirhi wa Sawulo, yi ku eka yena: “Hinkwaswo leswi a swi ri swa Sawulo ni yindlu yakwe hinkwayo ndzi swi nyika ntukulu wa n’wini wa wena.
10  U fanele u n’wi rimela misava, wena ni vana va wena ni malandza ya wena, u fanele u n’wi hlengeletela ntshovelo, swi fanele swi va swakudya swa lava va nga va ntukulu wa n’wini wa wena, va fanele va swi dya; kambe Mefiboxete ntukulu wa n’wini wa wena u ta dya xinkwa etafuleni ra mina nkarhi hinkwawo.” Ziba a a ri ni vana va 15 ni malandza ya 20.
11  Kutani Ziba a byela hosi a ku: “Nandza wa wena u ta endla hi ku landza hinkwaswo leswi hosi ya mina leyi nga mufumi yi swi lerisaka nandza wa yona; kambe Mefiboxete u dya etafuleni ra mina ku fana ni un’wana wa vana va hosi.”
12  Mefiboxete a a ri ni n’wana loyi vito rakwe a ku ri Mika, hinkwavo lava a va tshama endlwini ya Ziba a va ri malandza ya Mefiboxete.
13  Mefiboxete a a tshama eYerusalema, hikuva nkarhi hinkwawo a a dya etafuleni ra hosi; a a lamale milenge yakwe hayimbirhi.
7  Kuteloko hosi yi tshama endlwini ya yona naswona Yehovha a yi wisisile eka valala va yona lava va yi rhendzeleke hinkwako,
2  hosi yi byela Natani lowa muprofeta yi ku: “Waswivo, sweswi ndzi tshama endlwini ya mikedari kasi areka ya Xikwembu xa ntiyiso yi tshama exikarhi ka ntsonga wa malapi.”
3  Hiloko Natani a ku eka hosi: “Hinkwaswo leswi swi nga embilwini ya wena—famba u ya swi endla, hikuva Yehovha u na wena.”
4  Evusikwini byebyo, rito ra Yehovha ri fika eka Natani, ri ku:
5  “Famba u ya byela nandza wa mina Davhida, u ku, ‘Yehovha u te: “Xana wena u fanele u ndzi akela yindlu leswaku ndzi tshama eka yona?
6  Phela a ndzi si tshama endlwini ku sukela esikwini leri ndzi humeseke vana va Israyele aEgipta ha rona ku ta fikela esikwini leri, kambe a ndzi hambeta ndzi famba-famba ndzi ri entsongeni ni le tabernakeleni.
7  Enkarhini hinkwawo lowu ndzi famba-fambeke exikarhi ka vana va Israyele ha wona, xana ku tshame ku va ni rito leri ndzi ri vulavuleke ni yin’wana ya tinyimba ta Israyele, leri ndzi ri leriseke leswaku ndzi risa vanhu va mina, ku nga Israyele, ndzi ku, ‘Ha yini n’wina mi nga ndzi akelanga yindlu ya mikedari?’”’
8  Kutani u ta byela nandza wa mina Davhida, u ku, ‘Yehovha wa mavuthu u te: “Mina ndzi ku teke emadyelweni, laha a wu risa ntlhambi, leswaku u va murhangeri wa vanhu va mina, ku nga Israyele.
9  Ndzi ta va na wena kun’wana ni kun’wana laha u yaka kona, ndzi ta susa valala va wena hinkwavo emahlweni ka wena; kunene ndzi ta ku endlela vito lerikulu, ku fana ni vito ra vanhu lavakulu lava nga emisaveni.
10  Kunene ndzi ta hlawula ndhawu ya vanhu va mina, ku nga Israyele, ndzi va simeka, hakunene va ta tshama laha va nga kona, a va nge he tlheli va karhatiwa; vana vo pfumala ku lulama a va nge he tlheli va va xanisa hilaha va endleke hakona eku sunguleni,
11  hambi ku ri ku sukela esikwini leri ndzi vekeke vaavanyisi leswaku va lerisa vanhu va mina, ku nga Israyele; ndzi ta ku wisisa eka valala va wena hinkwavo. “‘“Yehovha u ku byerile leswaku Yehovha u ta ku endlela yindlu.
12  Loko masiku ya wena ma herile, u fanele u etlela ni vatata va wena, kunene ndzi ta yimisa mbewu ya wena endzhaku ka wena, leyi nga ta huma eka swirho swa wena swa le ndzeni; hakunene ndzi ta wu simeka wu tiya mfumo wa yona.
13  Hi yona leyi yi nga ta akela vito ra mina yindlu, kunene ndzi ta simeka xiluvelo xa mfumo wa yona xi tiya hilaha ku nga riki na makumu.
14  Mina ndzi ta va tata wa yona, naswona yona yi ta va n’wana wa mina. Loko yi endla xihoxo ndzi ta yi tshinya hi nhonga ya vavanuna ni hi minkhavi ya vana va Adamu.
15  Loko ku ri musa wa mina wa rirhandzu, a wu nge suki eka yona hi ndlela leyi ndzi wu suseke ha yona eka Sawulo loyi ndzi n’wi suseke hikwalaho ka wena.
16  Yindlu ya wena ni mfumo wa wena swi ta tserhama hilaha ku nga riki na makumu emahlweni ka wena; xiluvelo xa wena xi ta simekiwa xi tiya hilaha ku nga riki na makumu.”’”
17  Natani u vulavule eka Davhida hi ku landza marito lawa hinkwawo ni hi ku landza xivono lexi hinkwaxo.
18  Hiloko Hosi Davhida a fika a tshama ehansi emahlweni ka Yehovha, a ku: “Xana hi mina mani, Wena Yehovha, Hosi leyi Lawulaka? Naswona yindlu ya mina yo va yini leswi u ndzi tiseke ku ta fika laha?
19  Onge hiloko leswi swi fanele swi va nchumu wutsongo ematihlweni ya wena, Wena Yehovha, Hosi leyi Lawulaka, kambe u tlhele u vulavula malunghana ni yindlu ya nandza wa wena ku ya fika enkarhini lowu wa ha riki kule, lowu taka; kutani lowu i nawu lowu nyikiweke vanhu, Wena Yehovha, Hosi leyi Lawulaka.
20  Xana Davhida a nga engetela yini a vulavula na wena, kasi wena u n’wi tiva kahle nandza wa wena, Wena Yehovha, Hosi leyi Lawulaka?
21  Hikwalaho ka rito ra wena ni ku pfumelelana ni mbilu ya wena, u endle swilo leswi leswikulu hinkwaswo leswaku nandza wa wena a swi tiva.
22  Hi yona mhaka leyi hakunene u nga lonkulu, Wena Yehovha, Hosi leyi Lawulaka; hikuva ku hava un’wana la fanaka na wena, naswona a ku na Xikwembu handle ka wena exikarhi ka hinkwavo lava hi va tweke hi tindleve ta hina.
23  Xana hi rihi tiko rin’we emisaveni leri fanaka ni vanhu va wena, ku nga Israyele, lava Xikwembu xi fambeke xi ya tikutsulela vona va va tiko, xi tlhela xi va nyika vito ni ku va endlela swilo leswikulu ni leswi chavisekaka—leswaku u hlongola matiko ni swikwembu swa wona hikwalaho ka vanhu va wena lava u tikutsuleleke vona aEgipta?
24  U ye emahlweni u simeka vanhu va wena, ku nga Israyele, va tiya, hilaha ku nga riki na makumu; kutani wena, Wena Yehovha u ve Xikwembu xa vona.
25  “Sweswi, Yehovha Xikwembu, rito leri u ri vulavuleke malunghana ni nandza wa wena ni yindlu yakwe, ri hetisise hilaha ku nga riki na makumu, u endla hilaha u vuleke hakona.
26  Vito ra wena a ri ve lerikulu hilaha ku nga riki na makumu, va ku, ‘Yehovha wa mavuthu i Xikwembu xa Israyele,’ kutani yindlu ya nandza wa wena Davhida yi simekiwa yi tiya emahlweni ka wena.
27  Hikuva wena, Yehovha wa mavuthu Xikwembu xa Israyele, u hlavutele etindleveni ta malandza ya wena, u ku, ‘Ndzi ta ku akela yindlu.’ Hi yona mhaka leyi nandza wa wena a veke ni xivindzi xa ku khongela eka wena xikhongelo lexi.
28  Sweswi, Wena Yehovha, Hosi leyi Lawulaka u Xikwembu xa ntiyiso; loko ku ri marito ya wena a ma ve ntiyiso hikuva u tshembise nandza wa wena vunene lebyi.
29  Kutani swi veke eka wena, u katekisa yindlu ya nandza wa wena leswaku yi tshama hilaha ku nga riki na makumu emahlweni ka wena; hikuva wena, Wena Yehovha, Hosi leyi Lawulaka u tshembisile, yindlu ya nandza wa wena a yi katekisiwe hilaha ku nga riki na makumu hikwalaho ka nkateko wa wena.”
23  Lawa i marito yo hetelela ya Davhida:“Marito ya Davhida n’wana wa Yese,Ni marito ya munhu la tiyeke emirini loyi a tlakuseriweke ehenhla,Mutotiwa wa Xikwembu xa Yakobe,Ni la sasekeke wa miloti ya Israyele.
2  Moya wa Yehovha wu vulavule ha mina,Rito rakwe a ri ri eririmini ra mina.
3  Xikwembu xa Israyele xi vurile,Ribye ra Israyele ri vulavurile eka mina, ri ku,‘Loko loyi a fumaka vanhu a lulamile,A fuma hi ku chava Xikwembu,
4  Swi fana ni ku vonakala ka nimixo, loko dyambu ri voninga,Mixo lowu pfumalaka mapapa.Eku vangameni, empfuleni, ku ni byanyi lebyi humaka emisaveni.’
5  Xana vandyangu wa mina a va fani ni va Xikwembu?Hikuva i ntwanano lowu tshamaka hilaha ku nga heriki lowu xi ndzi aveleke wona,Wu vekiwe hi nhleleko eka hinkwaswo naswona wu sirhelelekile.Hikuva i ku ponisiwa ka mina hinkwako ni ntsako wa mina hinkwawo,Xana a hi swona sweswo leswi nga endla leswaku a wu kurisa?
6  Kambe vanhu lava nga pfuniki nchumu va hlongoriwa, hinkwavo ka vona, ku fana ni swihlahla swa mitwa;Hikuva a va nge khomiwi hi voko.
7  Loko munhu a va khumbaU fanele a va hlomela hi ku helela hi nsimbi ni mphiselo ni fumu,Va ta hisiwa hi ku helela hi ndzilo.”
8  Lawa i mavito ya vavanuna va matimba lava a va ri va Davhida: Yoxebe-baxebete lowa le Takimoni, murhangeri wa lava vanharhu. A a ndziwita fumu rakwe eka vanhu va 800 lava dlayiweke hi nkarhi wun’we.
9  Ekusuhi na yena a ku ri na Eliyazara n’wana wa Dodo, n’wana wa Ahohi exikarhi ka vavanuna vanharhu va matimba lava a va ri na Davhida loko va tlhontlha Vafilisita. A va hlengeletanele nyimpi kwalaho, kutani vavanuna va Israyele va tlhentlha.
10  Hi yena la nga suka a yima a dlaya Vafilisita ku fikela loko voko rakwe ri hela matimba ivi ri hambeta ri namarhela ebangeni, lerova Yehovha a ponisa hi ku ponisa lokukulu esikwini rero; loko ku ri vanhu, va tlhelele endzhaku ka yena leswaku va ya hluvula lava va dlayiweke.
11  Ekusuhi na yena a ku ri na Xamaha n’wana wa Agi lowa le Harari. Kutani Vafilisita va hlengeletana eLehi, laha ku nga tshama ku va ni nsimu leyi a yi tele hi swinyawana; vanhu va baleke Vafilisita.
12  Kambe u yime exikarhi ka nsimu leyi, a yi kutsula, a dlayetela Vafilisita, lerova Yehovha a ponisa hi ku ponisa lokukulu.
13  Hiloko vanharhu va lava va nga varhangeri va 30 va rhelela va ya fika entshovelweni, eka Davhida ebakweni ra Adulamu; ximutana xa mintsonga ya Vafilisita a xi dzimiwe erivaleni ra le hansi ra Refayimi.
14  Hi nkarhi wolowo Davhida a a ri endhawini leyi swi nonon’hwaka ku yi tshinelela; naswona hi nkarhi wolowo govela ra Vafilisita a ri ri eBetlehema.
15  Endzhakunyana ka nkarhi Davhida a phofula ku navela ka yena, a ku: “Onge ndzi nga nwa mati ya xihlovo xa Betlehema lexi nga enyangweni!”
16  Hiloko vavanuna lava vanharhu va matimba va manyukuta va nghena enxaxeni wa Vafilisita, va ka mati exihlobyeni xa Betlehema lexi nga enyangweni, va ta va ma rhwele, va ma tisa eka Davhida; a nga pfumelanga ku ma nwa kambe a ma chululela Yehovha.
17  A ya emahlweni a ku: “Oho, Yehovha, a hi swinene eka mina leswaku ndzi endla leswi! [Xana ndzi nga nwa] ngati ya vavanuna lava nghenisaka mimoya-xiviri ya vona ekhombyeni?” A nga pfumelanga ku ma nwa. Leswi i swilo leswi endliweke hi vavanuna lava vanharhu va matimba.
18  Loko ku ri Abixayi makwavo wa Yowabu n’wana wa Seruya, a a ri murhangeri wa lava va 30, naswona u ndziwite fumu rakwe eka vanhu va 300 lava va dlayiweke, a a ri ni ndhuma leyi fanaka ni ya lava vanharhu.
19  Hambileswi a a hlawuleke ku tlula lavan’wana hinkwavo va 30, naswona a a ri murhangeri wa vona, a nga fikanga eka xiyimo xa lava vanharhu vo sungula.
20  Loko ku ri Benaya n’wana wa Yoyada, n’wana wa wanuna wa la nga ni vurhena, loyi a endleke swiendlo swo tala eKabizele, yena u dlaye vana vambirhi va Ariyele wa le Mowabu; naswona yena u rhelerile a ya dlaya nghala endzeni ka khele ra mati esikwini leri a ku wa gamboko.
21  Hi yena la dlayeke wanuna wa Muegipta loyi a a kule hi ndlela leyi nga tolovelekangiki. Hambileswi Muegipta loyi a a tamele fumu, kambe u rhelele a ya eka yena a ri ni nhonga, a wutla fumu evokweni ra Muegipta, a n’wi dlaya hi fumu rakwe.
22  Swilo leswi swi endliwe hi Benaya n’wana wa Yoyada; a a ri ni ndhuma leyi fanaka ni ya vavanuna lava vanharhu va matimba.
23  Hambileswi a a hlawuleke ku tlula lava va 30, a nga fikanga eka xiyimo xa lava vanharhu; kambe Davhida u n’wi veke a va entlaweni wa varindzi vakwe.
24  Asahele makwavo wa Yowabu a a ri exikarhi ka lava va 30; Elihanani n’wana wa Dodo wa le Betlehema,
25  Xamaha lowa le Haroda, Elika lowa le Haroda,
26  Helese lowa Mupelete, Ira n’wana wa Ikexi lowa le Tekowa,
27  Abi-ezere lowa le Anathoti, Mebunayi lowa le Huxa,
28  Zalmona lowa le Ahowa, Maharayi lowa le Netofa,
29  Helebe n’wana wa Bhana lowa le Netofa, Itaya n’wana wa Ribayi lowa le Gibiya wa vana va Benjamini,
30  Benaya lowa le Piratoni, Hidayi wa le minkoveni ya Gaxi,
31  Abi-aliboni lowa le Araba, Azamavhete lowa le Bahurimi,
32  Eliyahaba lowa le Xalabimi, vana va Yaxeni, Yonathani,
33  Xamaha lowa le Harari, Ahiyamu n’wana wa Xarari lowa le Harari,
34  Elifalete n’wana wa Ahasibayi, n’wana wa Mukati, Eliyama n’wana wa Ahitofele lowa le Gilo,
35  Hesiro Mukarimeli, Parayi lowa le Arabiya,
36  Igali n’wana wa Natani wa Soba, Bani lowa le Gadi,
37  Seleke lowa Muamone, Naharayi lowa le Beroti, varhwali va swihlomo swa nyimpi swa Yowabu n’wana wa Seruya,
38  Ira lowa le Itira, Garebe lowa le Itira,
39  Uriya lowa Muheti—hinkwavo a va ri 37.
22  Davhida a vula marito ya risimu leri eka Yehovha, esikwini leri Yehovha a n’wi kutsuleke exandleni xa valala vakwe hinkwavo ni le xandleni xa Sawulo;
2  a ya emahlweni a ku: “Yehovha i ribye ra mina ni khokholo ra mina ni Muponisi wa mina.
3  Xikwembu xanga i ribye ra mina. Ndzi ta tumbela eka xona,I xitlhangu xa mina ni rimhondzo ra mina ra ku ponisa, xisirhelelo xa mina lexi tlakukeke,Ni ndhawu ya mina ya ku balekela eka yona, Muponisi wanga; wa ndzi ponisa eka madzolonga.
4  Ndzi ta vitana La faneleke a dzunisiwa, Yehovha,Ndzi ta ponisiwa eka valala va mina.
5  Hikuva magandlati lama dlayaka ya matimba ma ndzi rhendzerile;A ku ri ni mikhukhulo ya vanhu lava nga pfuniki nchumu, leyi a yi tshamela ku ndzi chavisa.
6  Mapindza ya Sheol ma ndzi rhendzerile;Mintlhamu ya rifu yi ndzi langutile.
7  Ndzi tshamela ku vitana Yehovha emaxangwini ya mina,Ndzi tshamela ku vitana Xikwembu xanga.Kutani xi twa rito ra mina xi ri etempeleni ya xona,Ndzi kombela etindleveni ta xona leswaku ndzi pfuniwa.
8  Misava yi sungula ku tsekatseka ni ku ninginika, yi ya emahlweni ni le ndzhaku;Masungulo ya matilo ma ninginikile,Ma tsekatseka hikwalaho ka leswi a a hlundzukisiwile.
9  Musi wu huma etinhompfini ta xona, ni ndzilo wu huma enon’wini wa xona wu hambeta wu lovisa;Makala ma vuvumela ma huma eka xona.
10  Kutani xi ova matilo xi rhelela;Ku dzwihala lokukulu a ku ri ehansi ka milenge ya xona.
11  Xi fika xi gade kerubu, xi haha;A xi vonaka etimpapeni ta moya.
12  Kutani xi veka munyama wu xi rhendzela, wu va mintsonga,Mati ya ntima, mapapa ya ntima.
13  Makala lama pfurhaka ndzilo ma vuvumela hi ku vangama loku nga emahlweni ka xona.
14  Yehovha a sungula ku dzindza a ri etilweni,Kutani La nge Henhla-henhla a sungula ku humesa rito rakwe.
15  A hambeta a humesa miseve yakwe, leswaku a va hangalasa;Rihati, leswaku a va pfilunganya.
16  Kutani ku vonaka swinambyana swa le lwandle,Masungulo ya tiko leri noneke ma fununguleka,Hi ku tshinya ka Yehovha loku humaka eku hefemuleni ka tinhompfu takwe.
17  A a rhumela a ri ehenhla, a ndzi teka,A ndzi humesa ematini yo tala.
18  A a ndzi kutsula eka nala wa mina la nga ni matimba,Eka lava va ndzi vengaka; hikuva a va ri ni matimba ku ndzi tlula.
19  A va hambeta va ndzi hlasela hi siku ra khombo ra mina,Kambe Yehovha u ve xiseketelo xa mina.
20  A ndzi humesela endhawini leyikulu;A ndzi ponisa, hikuva u ndzi tsakerile.
21  Yehovha wa ndzi hakela hi ku ya hi ku lulama ka mina;Wa ndzi tlherisela hi ku ya hi ku basa ka mavoko ya mina.
22  Hikuva ndzi hlayise tindlela ta Yehovha,Naswona a ndzi sukanga hi ku homboloka eka Xikwembu xanga.
23  Hikuva swiboho swakwe hinkwaswo swa vuavanyisi swi le mahlweni ka mina;Loko ku ri milawu ya yena, a ndzi nge hambuki eka yona.
24  Ndzi ta tikombisa ndzi pfumala xihoxo eka yena,Ndzi ta tihlayisa ndzi nga ri na xidyoho.
25  Yehovha a a ndzi tlherisele hi ku ya hi ku lulama ka mina,Hi ku landza ku tenga ka mina emahlweni ka mahlo yakwe.
26  U ta n’wi endla hi vutshembeki loyi a tshembekeke;Loyi a pfumalaka xihoxo, la nga ni matimba, u ta n’wi endla hi ku pfumala xihoxo;
27  U ta tikombisa u basile eka loyi a tshamaka a basile,U ta tikombisa u ri xihunguki eka loyi a hombolokeke.
28  U ta ponisa vanhu lava va titsongahataka;Kambe mahlo ya wena ma lwa ni lava va titlakusaka leswaku u va yisa ehansi.
29  Hikuva u rivoni ra mina, Wena Yehovha,I Yehovha la voningaka munyama wa mina.
30  Hikuva ha wena, ndzi nga hlongorisa vuthu ra vaphangi;Naswona hi Xikwembu xanga ndzi nga khandziya rirhangu.
31  Loko ku ri Xikwembu xa ntiyiso, ndlela ya xona yi hetisekile;Rito ra Yehovha ri tengile.I xitlhangu xa hinkwavo lava tumbelaka eka xona.
32  Hikuva i mani la nga Xikwembu loko ku nga ri Yehovha,Naswona i mani la nga ribye loko ku nga ri Xikwembu xa hina?
33  Xikwembu xa ntiyiso i xisirhelelo xa mina xo tiya,Xi ta endla leswaku ndlela ya mina yi hetiseka,
34  Xi endla milenge ya mina yi fana ni ya timhunti;Naswona xi ndzi yimisa etindhawini leti nga ehenhla.
35  Mavoko ya mina xi ma dyondzisa nyimpi;Ni swandla swa mina swi kunga vurha bya koporo.
36  U ta ndzi nyika xitlhangu xa wena xa ku ponisa,Ku titsongahata ka wena ku ndzi endla ndzi va lonkulu.
37  U ta endla leswaku vunavelo bya milenge ya mina byi va lebyikulu hilaha ku ringaneke;Ni mahlakala ya mina a ma nge tsekatseki.
38  Ndzi ta tsutsumisa valala va mina leswaku ndzi va lovisa,A ndzi nge tlheli va nga si herisiwa.
39  Ndzi ta va lovisa ndzi va tshovelela, leswaku va nga pfuki;Va ta wela ehansi ka milenge ya mina.
40  U ta ndzi khama hi ntamu lowukulu wa nyimpi;U ta endla leswaku lava va ndzi pfukelaka va wa ehansi ka mina.
41  Loko ku ri valala va mina, kunene u ta ndzi nyika xikosi xa nhamu ya vona;Lava va ndzi vengaka swinene—ndzi ta va miyeta.
42  Va kombela ku pfuniwa, kambe a ku na muponisi;Va kombela eka Yehovha, kambe a nga va hlamuli.
43  Ndzi ta va sila swinene kukota ntshuri wa misava;Ndzi ta va pyanya kukota ndzhope wa switarata;Ndzi ta va kandziyela ndzi va pyanya.
44  U ta ndzi ponisa eka vanhu va ka hina lava xopaxopaka swihoxo.U ta ndzi hlayisa leswaku ndzi va murhangeri wa matiko;Vanhu lava ndzi nga va tivangiki va ta ndzi tirhela.
45  Vanhu vambe va ta fika va titsongahata swinene eka mina;Tindleve ti ta titsongahatela ku ndzi yingisa.
46  Vanhu vambe va ta vuna,Va ta huma emakhokholweni ya vona va rhurhumela.
47  Yehovha wa hanya, Ribye ra mina a ri dzunisiwe;Xikwembu xa ribye ra ku ponisiwa ka mina a xi tlakusiwe.
48  Xikwembu xa ntiyiso hi xona Munyiki wa swiendlo swa ku tirihisela ka minaLexi xi tisaka vanhu ehansi ka mina,
49  Lexi xi ndzi humesaka eka valala va mina.Kutani u ta ndzi tlakusa ndzi va ehenhla ka lava va ndzi pfukelaka;U ta ndzi kutsula eka munhu wa swiendlo swa madzolonga.
50  Hi yona mhaka leyi ndzi nga ta ku nkhensa ha yona, Wena Yehovha, exikarhi ka matiko;Ndzi ta ri yimbelelela miloti vito ra wena:
51  Wena la endlelaka hosi ya yena swiendlo leswikulu swa ku ponisaNaswona u kombisa musa wa rirhandzu eka mutotiwa wa yena,Eka Davhida ni mbewu yakwe hilaha ku nga riki na makumu.”
6  Davhida a tlhela a hlengeleta vavanuna hinkwavo lava hlawuriweke eIsrayele, va 30 000.
2  Kutani Davhida ni vavanuna hinkwavo lava a va ri na yena va suka va yima va ya eBale-yuda leswaku va vuyisa areka ya Xikwembu xa ntiyiso yi suka kwalaho, laha vito ri vitaniwaka kona, vito ra Yehovha wa mavuthu loyi a tshameke ehenhla ka makerubu.
3  Hambiswiritano, areka ya Xikwembu xa ntiyiso a va yi khandziyise egolonyini leyintshwa, leswaku va yi rhwala yi suka endlwini ya Abinadaba, leyi a yi ri exitsungeni; Uzza na Ahiyo vana va Abinadaba a va ri emahlweni ka golonyi leyintshwa.
4  Kutani va yi rhwala ku suka endlwini ya Abinadaba, leyi a yi ri exitsungeni—yi ri ni areka ya Xikwembu xa ntiyiso; Ahiyo a a famba emahlweni ka Areka.
5  Davhida ni yindlu hinkwayo ya Israyele a va tlangela emahlweni ka Yehovha hi mixaka hinkwayo ya swichayachayana swa ntsandza wa yunipa ni hi tiharipa ni hi switende ni hi swingomana ni hi swingelengele ni hi swiphambati.
6  Hakatsongo-tsongo va fika exivuyeni xa Nakona, kutani Uzza a tshambulutela voko eka areka ya Xikwembu xa ntiyiso, a yi khoma, hikuva a ku sele katsongo tihomu ti yi wisa.
7  Hiloko ku hlundzuka ka Yehovha ku pfurhela Uzza, Xikwembu xa ntiyiso xi n’wi dlayela kwalaho, hikwalaho ka xiendlo lexi pfumalaka xichavo, kutani a fela kwalaho ekusuhi ni areka ya Xikwembu xa ntiyiso.
8  Davhida a hlundzuka hikwalaho ka leswi Yehovha a a be Uzza hi ku avanyisa loku, kutani ndhawu yoleyo yi thyiwa Perezi-uza ku ta fikela esikwini leri.
9  Davhida a chava Yehovha esikwini rero, a sungula ku vula a ku: “Xana areka ya Yehovha yi ta tisa ku yini eka mina?”
10  Davhida a a nga swi rhandzi ku susa areka ya Yehovha yi ta eka yena eMutini wa Davhida. Hiloko Davhida a yi hambukisela endlwini ya Obede-edomu lowa ka Gati.
11  Areka ya Yehovha yi tshame endlwini ya Obede-edomu lowa ka Gati tin’hweti tinharhu; Yehovha a ya emahlweni a katekisa Obede-edomu ni vandyangu wa yena hinkwavo.
12  Eku heteleleni Hosi Davhida a vikeriwa, va ku: “Yehovha u katekise yindlu ya Obede-edomu ni hinkwaswo leswi swi nga swa yena hikwalaho ka areka ya Xikwembu xa ntiyiso.” Hiloko Davhida a famba a ya humesa areka ya Xikwembu xa ntiyiso hi ku tsaka endlwini ya Obede-edomu yi ya eMutini wa Davhida.
13  Kuteloko lava va rhwaleke areka ya Yehovha va fambe magoza ya tsevu, hi ku hatlisa a endla xitlhavelo hi nkunzi ni xifuwo lexi nonisiweke.
14  Davhida a a chanchula emahlweni ka Yehovha hi matimba ya yena hinkwawo, nkarhi wolowo hinkwawo Davhida a a khame efodi ya ntsembyana.
15  Davhida ni yindlu hinkwayo ya Israyele a va tisa areka ya Yehovha hi ku huwelela ka ku tsaka ni mpfumawulo wa nanga.
16  Loko areka ya Yehovha yi fika eMutini wa Davhida, Mikala n’wana wa Sawulo wa nhwanyana, a hlometela ehansi a ri efasitereni kutani a vona Hosi Davhida a tlula ni ku chanchula emahlweni ka Yehovha; hiloko a sungula ku n’wi langutela ehansi embilwini yakwe.
17  Hikwalaho va nghenisa areka ya Yehovha, va yi veka endhawini ya yona endzeni ka ntsonga lowu Davhida a a wu dzimele yona; endzhaku ka sweswo Davhida a nyikela switlhavelo swo hisiwa ni switlhavelo swa xinakulobye emahlweni ka Yehovha.
18  Loko Davhida a hetile ku nyikela switlhavelo swo hisiwa ni switlhavelo swa xinakulobye, a katekisa vanhu hi vito ra Yehovha wa mavuthu.
19  Ku tlula kwalaho, u avele vanhu hinkwavo, ntshungu hinkwawo wa Israyele, wanuna ni wansati, un’wana ni un’wana ximbundzwa xa xirhendzevutana xa xinkwa ni ximbundzwa xa mihandzu ya micindzu ni ximbundzwa xa mukhusu wa madiriva, endzhaku ka sweswo vanhu hinkwavo va famba, un’wana ni un’wana a ya endlwini yakwe.
20  Kutani Davhida a vuya ku ta katekisa vandyangu wakwe, hiloko Mikala n’wana wa Sawulo wa nhwanyana a huma ku ta hlanganisa Davhida, kutani a ku: “Hosi ya Israyele yi tivangamisile namuntlha loko yi tifunungula namuntlha ematihlweni ya mahlonga ya xisati ya malandza ya yona, hilaha un’wana wa vavanuna lava kalaka dzano a tifunungulaka hakona erivaleni!”
21  Hiloko Davhida a ku eka Mikala: “A ku ri emahlweni ka Yehovha loyi a ndzi hlawuleke ematshan’weni ya tata wa wena ni vandyangu wa yena hinkwavo, leswaku a ndzi veka hi ku lerisa ndzi va murhangeri wa vanhu va Yehovha, ku nga Israyele, ndzi ta tlangela emahlweni ka Yehovha.
22  Ndzi ta tiendla la pfumalaka xindzhuti ku tlula leswi, naswona ndzi ta va wa xiyimo xa le hansi ematihlweni ya mina; ndzi tiyimisele ku tivangamisa hi mahlonga ya xisati lawa u ma vuleke.”
23  Hikwalaho, loko ku ri Mikala n’wana wa Sawulo wa nhwanyana, a nga vanga na n’wana ku ta fikela esikwini ra ku fa ka yena.
21  Kutani ku va ni ndlala emasikwini ya Davhida ku ringana malembe manharhu, lembe ni lembe; Davhida a tihlanganisa ni xikandza xa Yehovha. Hiloko Yehovha a ku: “Ku ni nandzu wa ngati ehenhla ka Sawulo ni le henhla ka yindlu yakwe, hikuva u dlaye va ka Gibiyoni.”
2  Hikwalaho hosi yi vitana va ka Gibiyoni yi vulavula na vona. (Phela va ka Gibiyoni a va nga ri vana va Israyele, kambe a va ri va lava va seleke va Vaamori; vana va Israyele a va va hlambanyerile, kambe Sawulo a a lava ku va dlaya hikwalaho ka leswi a a hisekela vana va Israyele na Yuda.)
3  Davhida a ya emahlweni a ku eka va ka Gibiyoni: “Xana ndzi ta mi endlela yini, naswona ndzi ta mi kombelela ku rivaleriwa ha yini leswaku mi katekisa ndzhaka ya Yehovha?”
4  Hiloko va ka Gibiyoni va ku eka yena: “Eka hina a hi mhaka ya silivhere ni nsuku malunghana na Sawulo ni vandyangu wakwe, naswona a swi le ka hina leswaku hi dlaya munhu eIsrayele.” Kutani a ku: “Xin’wana ni xin’wana lexi mi xi vulaka ndzi ta mi endlela xona.”
5  Hiloko va byela hosi va ku: “Munhu loyi a hi loviseke ni loyi a boheke kungu ra ku hi lovisa leswaku hi nga hanyi endhawini yin’wana ni yin’wana ya Israyele,
6  a va hi nyike vana vakwe va nkombo; hi fanele hi va veka erivaleni eka Yehovha le Gibiya wa Sawulo muhlawuriwa wa Yehovha.” Hikwalaho hosi yi ku: “Mina ndzi ta va nyiketa.”
7  Kambe hosi yi va ni ntsetselelo eka Mefiboxete n’wana wa Yonathani, n’wana wa Sawulo, hikwalaho ka xihlambanyo xa Yehovha lexi a xi ri exikarhi ka vona, exikarhi ka Davhida na Yonathani n’wana wa Sawulo.
8  Hikwalaho hosi yi teka vana vambirhi va Risipa, n’wana wa Aya wa nhwanyana, lava a va tswaleleke Sawulo, Arimoni na Mefiboxete, ni vana vantlhanu va Mikala n’wana Sawulo, lava a nga va tswalela Adriyele n’wana wa Barizilayi lowa le Mehola.
9  Kutani a va nyiketa evokweni ra va ka Gibiyoni, vona va va veka erivaleni entshaveni, emahlweni ka Yehovha, lerova lava va nkombo va wa swin’we; vona va dlayiwe emasikwini yo sungula ya ntshovelo, eku sunguleni ka ntshovelo wa maxalana.
10  Hambiswiritano, Risipa n’wana wa Aya wa nhwanyana a teka nguvu yo khwaxa a tiandlalela yona ehenhla ka ribye, ku sukela loko ku sunguriwa ntshovelo ku ya fikela loko mati ma halakela ehenhla ka wona ma huma ematilweni; a nga ti pfumelelanga tinyenyana ta matilo leswaku ti tshama ehenhla ka wona ninhlikanhi kumbe swivandzana swa nhova nivusiku.
11  Hi ku famba ka nkarhi Davhida a vikeriwa leswi endliweke hi Risipa n’wana wa Aya wa nhwanyana, ku nga nsati lontsongo wa Sawulo.
12  Hiloko Davhida a famba a ya teka marhambu ya Sawulo ni marhambu ya Yonathani n’wana wakwe, eka vini va ndhawu ya Yabexe-giliyadi, lava a va ma yive entsendzeleni wa Beta-xani, laha Vafilisita a va va hayeke kona esikwini leri Vafilisita va dlayeke Sawulo ha rona eGilbowa.
13  A ma tlhandlukisa ku suka kwalaho marhambu ya Sawulo ni marhambu ya Yonathani n’wana wakwe; ku tlula kwalaho, va hlengelete marhambu ya vavanuna lava, lawa a ma vekiwe erivaleni.
14  Kutani va lahla marhambu ya Sawulo ni ya Yonathani n’wana wakwe etikweni ra Benjamini eZela, exilahlweni xa Kixi tata wakwe, leswaku va endla hinkwaswo leswi hosi yi swi leriseke. Hikwalaho endzhaku ka leswi, Xikwembu xi pfumela leswaku tiko ri kombeleriwa eka xona.
15  Kutani Vafilisita va fika va lwa nakambe na Israyele. Hiloko Davhida ni malandza yakwe va rhelela va ya lwa ni Vafilisita; Davhida a karhala.
16  Ixibi-benobo loyi a a ri exikarhi ka lava va velekiweke hi Varefayimi, ntiko wa fumu rakwe a wu ri tixikele ta koporo ta 300, loyi a a khame banga lerintshwa, a ehleketa ku dlaya Davhida.
17  Xikan’we-kan’we Abixayi n’wana wa Seruya a n’wi pfuna kutani a tlhava Mufilisita a n’wi dlaya. Hi nkarhi wolowo vavanuna va Davhida va n’wi hlambanyela, va ku: “U nga ha tlheli u ya enyimpini na hina, leswaku u nga timi rivoni ra Israyele!”
18  Endzhaku ka leswi, ku tlhekeka nyimpi nakambe ni Vafilisita eGobo. Hiloko Sibekayi lowa le Huxa a dlaya Safu loyi a a ri exikarhi ka lava va velekiweke hi Varefayimi.
19  Nyimpi yi tlhekeka nakambe ni Vafilisita eGobo, kutani Elihanani n’wana wa Yare-oregimi lowa le Betlehema a dlaya Goliyadi lowa ka Gati, mphiselo wa fumu ra yena a wu fana ni mhandzi ya valuki va mapesa.
20  Nyimpi yi tlhekeka nakambe eGati, laha a ku ri ni wanuna loyi a kuleke hi ndlela leyi nga tolovelekangiki, a ri ni tintiho ta tsevu evokweni ha rin’we ni swikun’wana swa tsevu enengeni ha wun’we, swi ri 24 hi nhlayo; na yena a a velekeriwe Varefayimi.
21  A a tshamela ku tlhontlha Israyele. Eku heteleleni Yonathani n’wana wa Ximeyi, makwavo wa Davhida, a n’wi dlaya.
22  Lava va mune a va velekeriwe Varefayimi eGati; va we hi voko ra Davhida ni hi voko ra malandza yakwe.
13  Endzhaku ka swilo sweswo, Absalomu n’wana wa Davhida a a ri ni makwavo wa xisati wo saseka loyi vito rakwe a ku ri Tamari, kutani Aminoni n’wana wa Davhida a a n’wi rhandza.
2  Aminoni a swi n’wi vangela nhlomulo swinene lerova a vabya hikwalaho ka Tamari makwavo wa xisati, hikuva a a nga si tshama a tivana ni wanuna, naswona a swi nonon’hwa ematihlweni ya Aminoni leswaku a nga n’wi endla nchumu nikatsongo.
3  Kutani Aminoni a a ri ni nakulobye loyi vito rakwe a ku ri Yonadabu n’wana wa Xamiya, makwavo wa Davhida; Yonadabu a a ri munhu wo tlhariha ngopfu.
4  Hiloko a ku eka yena: “Ha yini wena n’wana wa hosi u karhateke hi mukhuva lowu mixo ni mixo? Xana u nge ndzi byeli?” Kutani Aminoni a ku eka yena: “Ndzi rhandza Tamari makwavo wa Absalomu, makwerhu.”
5  Yonadabu a ku eka yena: “Etlela esangwini ra wena u tiendla onge wa vabya. Kunene tata wa wena u ta fika a ta ku vona, u fanele u ku eka yena, ‘Ndzi kombela u byela Tamari makwerhu a nghena a ndzi nyika xinkwa leswi ndzi vabyaka, u fanele a endla xinkwa xo chavelela ematihlweni ya mina leswaku ndzi xi vona, kutani ndzi ta xi dya evokweni rakwe.’”
6  Hikwalaho Aminoni a etlela a tiendla onge wa vabya, kutani hosi yi fika yi ta n’wi vona. Hiloko Aminoni a byela hosi a ku: “Ndzi kombela u byela Tamari makwerhu a nghena a baka swinkwa swimbirhi swa xivumbeko xa mbilu ematihlweni ya mina, leswaku ndzi teka xinkwa evokweni rakwe leswi ndzi vabyaka.”
7  Kutani Davhida a rhumela Tamari endlwini, a ku: “Ndzi kombela u famba u ya endlwini ya Aminoni makwenu, u n’wi endlela xinkwa xo chavelela.”
8  Hiloko Tamari a ya endlwini ya Aminoni makwavo loko a etlele ehansi. Kutani a teka mbila a yi pfuva, a endla swinkwa ematihlweni yakwe, a sweka swinkwa swa xivumbeko xa mbilu.
9  Eku heteleleni a teka pani leri enteke, a ri chulula emahlweni ka yena, kambe Aminoni a ala ku dya, a ku: “Humesa vanhu hinkwavo laha ndzi nga kona!” Kutani vanhu hinkwavo va huma laha a nga kona.
10  Sweswi Aminoni a ku eka Tamari: “Tisa xinkwa xo chavelela ekamareni ra le mpfungwe, leswaku ndzi xi teka evokweni ra wena leswi ndzi vabyaka.” Kutani Tamari a teka swinkwa leswi vumbekeke ku fana ni mbilu, leswi a a swi endlile a swi tisa eka Aminoni makwavo ekamareni ra le mpfungwe.
11  Loko a tshinela leswaku yena a ta dya, xikan’we-kan’we a n’wi khoma, a ku eka yena: “Tana, etlela na mina, makwerhu.”
12  Kambe a ku eka yena: “E-e, makwerhu! U nga ndzi tsongahati; hikuva a swi tolovelekanga leswaku ku endliwa hi ndlela yoleyo eIsrayele. U nga endli vuphukuphuku lebyi, lebyi nyumisaka.
13  Kutani mina—ndzi ta wu yisa kwihi ndzhukano wa mina? Wena—u ta fana ni un’wana wa vavanuna vo hunguka eIsrayele. Sweswi, ndzi kombela u vulavula ni hosi; hikuva a yi nge ku aleli ha mina.”
14  A nga swi lavanga ku yingisa rito rakwe, kambe a tirhisa ntamu lowu tlulaka wa yena, kutani a n’wi tsongahata a etlela na yena.
15  Aminoni a sungula ku n’wi venga hi rivengo lerikulu ngopfu, hikuva rivengo leri a a n’wi venga ha rona a ri ri rikulu ku tlula rirhandzu leri a n’wi rhandzeke ha rona, kutani Aminoni a ku eka yena: “Pfuka u famba!”
16  Hiloko a ku eka yena: “E-e, makwerhu; vubihi bya ku ndzi hlongola i byikulu ku tlula lebyi u byi endleke eka mina!” Yena a nga swi lavanga ku n’wi yingisa.
17  Kutani a vitana nandza wakwe loyi a a n’wi tirhela, a ku eka yena: “Ndzi kombela u susa munhu loyi eka mina, a huma a ya ehandle, u lotlela nyangwa loko a humile.”
18  (Kutani a a ambale nguvu yo leha ya mikhwalalati; hikuva i ndlela leyi vana va hosi va vanhwanyana, lava nga si tshamaka va tivana ni wanuna, a va ambala ha yona tinguvu to pfumala mavoko.) Hiloko loyi a n’wi tirhelaka a n’wi humesela ehandle, ivi a lotlela nyangwa loko a humile.
19  Kutani Tamari a tichela nkuma enhlokweni, a yi handzule hi le xikarhi nguvu yo leha ya mikhwalalati leyi a a yi veherile; a rhwala mavoko, a famba, a rila loko a ri karhi a famba.
20  Hiloko Absalomu makwavo a ku eka yena: “Xana i Aminoni makwenu loyi a a ri na wena? Miyela makwerhu. I makwenu. U nga veki mbilu ya wena emhakeni leyi.” Tamari a tshama endlwini ya Absalomu makwavo loko a siveriwe ku hlangana ni van’wana.
21  Hosi Davhida a twa swilo leswi hinkwaswo, kutani a hlundzuka ngopfu.
22  Absalomu a nga vulavulanga swo biha kumbe leswinene eka Aminoni; hikuva Absalomu u venge Aminoni hikwalaho ka leswi a tsongahateke Tamari makwavo.
23  Endzhaku ka malembe mambirhi, Absalomu a va ni vatsemeti va tinyimpfu eBali-hazoro, lowu nga ekusuhi na Efrayimi; kutani Absalomu a rhamba vana hinkwavo va hosi.
24  Hiloko Absalomu a fika eka hosi a ku: “Waswivo, sweswi nandza wa wena u ni vatsemeti va tinyimpfu! Ndzi kombela hosi yi ta, naswona malandza ya yona ma famba ni nandza wa wena.”
25  Kambe hosi yi ku eka Absalomu: “E-e, n’wananga! Ndzi kombela u nga hi pfumeleli leswaku hinkwerhu hi famba, leswaku hi nga vi ndzhwalo eka wena.” Hambileswi a hambeteke a n’wi kombela, a nga swi lavanga ku famba, kambe u n’wi katekisile.
26  Eku heteleleni Absalomu a ku: “Loko u nga yi, ndzi kombela u pfumelela Aminoni makwerhu a famba na hina.” Hiloko hosi yi ku eka yena: “Ha yini a fanele a famba na wena?”
27  Absalomu a sungula ku n’wi kombela lerova a rhumela Aminoni ni vana hinkwavo va hosi va ri na yena.
28  Kutani Absalomu a lerisa vatirhi vakwe, a ku: “Ndzi kombela mi lemuka leswaku loko mbilu ya Aminoni yi tsakisiwe hi vhinyo, kunene ndzi ta mi byela ndzi ku, ‘Dlayani Aminoni!’ Mi fanele mi n’wi dlaya. Mi nga chavi. Xana a mi lerisiwanga hi mina? Vanani ni matimba, mi va vavanuna va vurhena.”
29  Hiloko vatirhi va Absalomu va endla Aminoni hilaha Absalomu a va leriseke hakona; vana lavan’wana va hosi va sungula ku suka va yima, un’wana ni un’wana wa vona a gada meyila yakwe, va baleka.
30  Kuteloko va ri endleleni, xiviko xi fika eka Davhida, va ku: “Absalomu u dlaye vana hinkwavo va hosi, a nga kona ni un’we la siyiweke.”
31  Hiloko hosi yi suka yi yima, yi handzula swiambalo swa yona hi le xikarhi ivi yi etlela emisaveni, malandza ya yona hinkwawo a ma yime ekusuhi na yona, ma handzule tinguvu ta wona hi le xikarhi.
32  Kambe Yonadabu n’wana wa Xamiya, makwavo wa Davhida, a hlamula a ku: “Hosi yanga yi nga ehleketi leswaku va dlaye majaha hinkwawo, vana va hosi, ku dlayiwe Aminoni a ri yexe, hikuva hi ku lerisa ka Absalomu swi endleke tanihi nchumu lowu vekiweke ku sukela esikwini leri a tsongahateke Tamari makwavo ha rona.
33  Kutani hosi yanga yi nga ri veki embilwini rito leri nge, ‘Vana hinkwavo va hosi va file’; kambe ku fe Aminoni a ri yexe.”
34  Hi nkarhi wolowo Absalomu a baleka. Endzhaku jaha rin’wana, leri nga murindzi, ri tlakusa mahlo ri languta, kutani waswivo, a ku ri ni vanhu vo tala lava a va ta hi gondzo leri nga endzhaku ka rona, hi tlhelo ra le ntshaveni.
35  Hiloko Yonadabu a byela hosi a ku: “Waswivo! Vana va hosi va fikile. Swi endleke hi ku pfumelelana ni rito ra nandza wa wena.”
36  Hi ku hatlisa loko a hete ku vulavula, waswivo, vana va hosi a va fikile, va sungula ku tlakusa marito ya vona va rila; hambi ku ri hosi ni malandza ya yona va rila hi ku rila lokukulu ngopfu.
37  Loko ku ri Absalomu, u balekile a ya eka Talimayi n’wana wa Amihudi hosi ya Gexura. Davhida a ya emahlweni a rilela n’wana wakwe masiku hinkwawo.
38  Loko ku ri Absalomu, u balekile a ya fika eGexura; a tshama kwalaho malembe manharhu.
39  Eku heteleleni, moya-xiviri wa Davhida lowa hosi wu navela ku huma wu ya eka Absalomu; a a tichavelerile malunghana na Aminoni, hikuva u file.
14  Kutani Yowabu n’wana wa Seruya a swi tiva leswaku mbilu ya hosi a yi ri eka Absalomu.
2  Hikwalaho Yowabu a rhumela rito eTekowa, kwalaho a teka wansati wo tlhariha, a ku eka yena: “Ndzi kombela u nghena u rila, u ambala tinguvu ta ku rila, u nga toli mafurha; laha u fanele u fana ni wansati loyi a rileke masiku yo tala, a rilela munhu la feke.
3  U fanele u nghena eka hosi u yi byela rito ro fana ni leri.” Hiloko Yowabu a veka marito enon’wini wakwe.
4  Kutani wansati lowa Mutekowa a nghena eka hosi a wa xikandza xakwe xi langute emisaveni, a tiwisela ehansi, a ku: “Oho hosi, ndzi ponise!”
5  Hiloko hosi yi ku eka yena: “Swo yini hi wena?” Yena a ku: “Entiyisweni ndzi wansati wa noni, leswi nuna wa mina a feke.
6  Nandza wa wena wa xisati a a ri ni vana vambirhi, havumbirhi bya vona va sungule ku lwa enhoveni ku nga ri na mukutsuri la nga va lamulaka. Eku heteleleni un’wana a ba un’wana a n’wi dlaya.
7  Kutani waswivo, ndyangu hinkwawo wu pfukele nandza wa wena wa xisati, wu tshamela ku vula wu ku, ‘Hi nyikete loyi a dlayeke makwavo leswaku hi ta n’wi dlaya hikwalaho ka moya-xiviri wa makwavo loyi a n’wi dlayeke, a hi dlayeni ni mudyandzhaka!’ Kunene va ta tima ndzilo wa makala ya mina lowu wu seleke, leswaku va nga n’wi nyiki vito nuna wa mina kumbe masalela evuandlalweni bya misava.”
8  Hiloko hosi yi byela wansati yi ku: “Famba endlwini ya wena, mina ndzi ta humesa xileriso malunghana na wena.”
9  Kutani wansati lowa Mutekowa a ku eka hosi: “Xihoxo a xi ve ehenhla ka mina, Wena hosi leyi nga mufumi, ni le henhla ka yindlu ya tatana, kasi hosi ni xiluvelo xa yona a va na nandzu.”
10  Hosi yi ya emahlweni yi ku: “Loko ku ri ni loyi a vulavulaka na wena, u fanele u n’wi tisa eka mina, a nge he pfuki a ku vavisile.”
11  Kambe a ku: “Ndzi kombela leswaku hosi yi tsundzuka Yehovha Xikwembu xa wena, leswaku murihiseri wa ngati a nga ha yi emahlweni a vanga ku onhaka, nileswaku va nga dlayi n’wananga.” Hiloko a ku: “Leswi Yehovha a hanyaka, a ku na nsisi ni wun’we wa n’wana wa wena lowu wu nga ta wela emisaveni.”
12  Wansati loyi a ku: “Ndzi kombela u pfumelela nandza wa wena wa xisati a vula rito eka hosi yanga leyi nga mufumi.” Kutani a ku: “Vulavula!”
13  Wansati loyi a ya emahlweni a ku: “Kutani, ha yini u anakanye hi ndlela leyi ku lwa ni vanhu va Xikwembu? Tanihi leswi hosi yi vulavulaka rito leri, yi fana ni loyi a nga ni nandzu, hikwalaho ka leswi hosi yi nga n’wi vuyisiki loyi a hlongoriweke wa yona.
14  Hakunene hi ta fa, kutani hi fana ni mati lama chululeriwaka emisaveni, lawa ma nga ta ka ma nga ha hlengeletiwi. Kambe Xikwembu a xi nge wu susi moya-xiviri, naswona xi ehleketisise hi swivangelo swa ku va xi nga n’wi hlongoli eka xona loyi a hlongoriweke.
15  Leswi ndzi fikeke ku ta vulavula rito leri eka hosi yanga leyi nga mufumi, swi vangiwe hi leswi vanhu va ndzi chaviseke. Kutani nandza wa wena wa xisati u te, ‘Ndzi kombela ku vulavula ni hosi. Kumbexana hosi yi ta teka goza eritweni ra hlonga ra yona ra xisati.
16  Hikwalaho ka leswi hosi yi yingiseke lerova yi kutsula hlonga ra yona ra xisati exandleni xa munhu la lavaka ku ndzi lovisa, mina ni n’wananga la nga yexe endzhakeni leyi Xikwembu xi yi nyikeke,’
17  hiloko nandza wa wena wa xisati a ku, ‘Ndzi kombela leswaku rito ra hosi yanga leyi nga mufumi ri nyika ku wisa.’ Hikuva hilaha ntsumi ya Xikwembu xa ntiyiso yi nga hakona, yi tano ni hosi yanga leyi nga mufumi, leswaku yi hambanisa leswinene ni swo biha, onge Yehovha Xikwembu xa wena a nga va na wena.”
18  Kutani hosi yi hlamula wansati loyi yi ku: “Ndzi kombela u nga ndzi fihleli nchumu eka leswi ndzi ku vutisaka swona.” Hiloko wansati loyi a ku: “Ndzi kombela leswaku hosi yanga leyi nga mufumi yi vulavula.”
19  Hosi yi ya emahlweni yi ku: “Xana voko ra Yowabu ri na wena eka leswi hinkwaswo?” Wansati loyi a hlamula a ku: “Leswi moya-xiviri wa wena wu hanyaka, Wena hosi yanga leyi nga mufumi, a nga kona munhu la nga yaka exineneni kumbe a ya eximatsini eka hinkwaswo leswi hosi yanga yi swi vuleke; hikuva a ku ri nandza wa wena Yowabu la ndzi leriseke, hi yena la vekeke marito lawa hinkwawo enon’wini wa nandza wa wena wa xisati.
20  Nandza wa wena Yowabu u endle nchumu lowu hikwalaho ka ku lava ku hundzula mhaka leyi, kambe hosi yanga yi tlharihe onge yi ni vutlhari bya ntsumi ya Xikwembu xa ntiyiso lerova yi tiva hinkwaswo leswi nga emisaveni.”
21  Endzhaku ka sweswo hosi yi byela Yowabu yi ku: “Waswivo, kunene ndzi ta wu endla nchumu lowu. Hikwalaho famba u vuyisa jaha leri Absalomu.”
22  Hiloko Yowabu a wa xikandza xakwe xi langute emisaveni, a tiwisela ehansi, a dzunisa hosi; Yowabu a ya emahlweni a ku: “Namuntlha nandza wa wena wa swi tiva leswaku u kume tintswalo ematihlweni ya wena, Wena hosi yanga leyi nga mufumi, hikuva hosi yi teke goza eritweni ra nandza wa yona.”
23  Kutani Yowabu a suka a yima a ya eGexura, a vuyisa Absalomu eYerusalema.
24  Hambiswiritano, hosi yi ku: “A a hundzulukele endlwini yakwe, kambe a nge xi voni xikandza xa mina.” Hiloko Absalomu a hundzulukela endlwini yakwe, a nga xi vonanga xikandza xa hosi.
25  Loko ku ringanisiwa na Absalomu a ku nga ri na munhu loyi a a saseke ku fana na yena etikweni hinkwaro ra Israyele loyi a a ta ndhundhuzeriwa hi ndlela yoleyo. Ku sukela enkondzweni wa nenge ku ya ethavathaveni, a a nga ri na xivati.
26  Loko a byevule nhloko—a a yi byevula eku heleni ka lembe rin’wana ni rin’wana; hikuva a yi n’wi tikela ngopfu, a a yi byevula—a pima misisi ya nhloko yakwe, yi va tixikele ta 200 hi ku ya hi xipimo xa ribye ra le vuhosini.
27  Kutani Absalomu a velekeriwa vana vanharhu va majaha ni n’wana wun’we wa nhwanyana, loyi vito rakwe a ku ri Tamari. A a ri wansati wo saseka ngopfu.
28  Absalomu a ya emahlweni a tshama eYerusalema ku ringana malembe mambirhi, a nga xi vonanga xikandza xa hosi.
29  Hiloko Absalomu a rhumela rito eka Yowabu leswaku a ta n’wi rhuma eka hosi, yena a nga pfumelanga ku ta eka yena. A rhumela rito nakambe ra vumbirhi, a nga pfumelanga ku ta.
30  Eku heteleleni a byela malandza yakwe a ku: “Vonani nsimu ya Yowabu leyi nga etlhelo ka ya mina, kwalaho yena u ni maxalana. Fambani mi ya yi hisa hi ndzilo.” Hikwalaho malandza ya Absalomu ma hisa nsimu hi ndzilo.
31  Hiloko Yowabu a suka a ta eka Absalomu endlwini, a ku eka yena: “Ha yini malandza ya wena ma hise nsimu ya mina hi ndzilo?”
32  Kutani Absalomu a ku eka Yowabu: “Waswivo, ndzi rhumele rito eka wena, ndzi ku, ‘Tana laha ndzi ku rhuma eka hosi, u ku: “Ha yini ndzi tile ku suka eGexura? A swi ta antswa eka mina loko a ndza ha ri kwale. Sweswi ndzi pfumelele ndzi vona xikandza xa hosi, loko ku ri ni xihoxo eka mina, yi fanele yi ndzi dlaya.”’”
33  Endzhaku ka sweswo Yowabu a fika eka hosi, a yi byela. Kutani yi vitana Absalomu loyi a nga fika eka hosi a tiwisela ehansi, a wa xikandza xakwe xi langute emisaveni emahlweni ka hosi; endzhaku ka sweswo hosi yi ntswontswa Absalomu.
19  Endzhaku va vikela Yowabu va ku: “Waswivo! Hosi ya rila, yi hambeta yi rilela Absalomu.”
2  Hikwalaho ku ponisiwa ku ve nkarhi wa ku rila esikwini rero eka vanhu hinkwavo, hikuva vanhu va twe ku vuriwa esikwini rero, va ku: “Hosi yi vavisekile hikwalaho ka n’wana wa yona.”
3  Vanhu va sungula ku nghena emutini hi ku tumbela esikwini rero, hilaha vanhu va tumbelaka hakona loko va titwa va nyumile hi ku va va baleke enyimpini.
4  Kutani hosi yi funengeta xikandza xa yona, hosi yi ya emahlweni yi rila hi rito lerikulu, yi ku: “N’wananga Absalomu! Absalomu n’wananga, n’wananga!”
5  Eku heteleleni Yowabu a fika eka hosi, endlwini, a ku: “Namuntlha u xi khomise tingana xikandza xa malandza ya wena hinkwawo, lawa ma ponisaka moya-xiviri wa wena namuntlha ni moya-xiviri wa vana va wena va majaha ni va vanhwanyana, ni moya-xiviri wa vasati va wena ni moya-xiviri wa vasati va wena lavatsongo,
6  hi ku rhandza lava va ku vengaka ni hi ku venga lava va ku rhandzaka; hikuva namuntlha u vike leswaku varhangeri ni malandza a hi nchumu eka wena, hikuva ndzi swi tiva kahle namuntlha leswaku loko Absalomu a a hanya, kutani hina lavan’wana hinkwerhu hi file namuntlha, waswivo, loko swi ri tano a swi ta va swi lulamile ematihlweni ya wena.
7  Sweswi suka u yima, huma u ya vulavula hi ku kongoma embilwini ya malandza ya wena, hikuva ndzi hlambanya hi Yehovha leswaku loko u nga humi, a ku na munhu la nga ta tshama na wena vusiku lebyi; kunene leswi swi ta biha ngopfu eka wena ku tlula ku vaviseka hinkwako loku ku ku weleke ku sukela evuntshweni bya wena ku fikela sweswi.”
8  Hikwalaho hosi yi suka yi yima yi tshamisa enyangweni, kutani vanhu hinkwavo va vikeriwa, va ku: “Hosi yi tshame enyangweni.” Hiloko vanhu hinkwavo va sungula ku ta emahlweni ka hosi. Loko ku ri un’wana ni un’wana wa Israyele, u baleke a muka.
9  Vanhu hinkwavo va holovisana etinyimbeni hinkwato ta Israyele, va ku: “Hosi hi yona yi hi kutsuleke exandleni xa valala va hina, hi yona leyi nga hi ponisa exandleni xa Vafilisita; sweswi yi balekile etikweni yi baleka Absalomu.
10  Loko ku ri Absalomu, loyi hi n’wi toteke, u file enyimpini. Kutani, ha yini mi nga endli nchumu leswaku mi vuyisa hosi?”
11  Loko ku ri Hosi Davhida, yi rhumele rito eka Sadoki na Abiyatara lava va nga vaprista, yi ku: “Vulavulani ni vakulukumba va Yuda, mi ku, ‘Ha yini mi fanele mi va vo hetelela ku vuyisa hosi endlwini ya yona, kasi rito ra tiko hinkwaro ra Israyele ri fikile eka hosi endlwini ya yona?
12  Mi vamakwerhu; mi rhambu ra mina ni nyama ya mina. Hikwalaho, ha yini mi fanele mi va vo hetelela ku vuyisa hosi?’
13  Mi fanele mi byela Amasa, mi ku, ‘Xana a wu rhambu ra mina ni nyama ya mina? Hikwalaho onge Xikwembu xi nga endla eka mina, onge xi nga engetela eka swona loko u nga vi murhangeri wa nyimpi emahlweni ka mina nkarhi hinkwawo, ematshan’weni ya Yowabu.’”
14  Hiloko a hundzula mbilu ya vavanuna hinkwavo va Yuda va va munhu un’we, lerova va rhumela rito eka hosi, va ku: “Vuya, wena ni malandza ya wena hinkwawo.”
15  Hosi yi tlhela, yi famba yi ya fika eYordani. Loko ku ri Yuda, u fike eGiligala leswaku a ya hlanganisa hosi, leswaku a kongomisa hosi yi tsemakanya Yordani.
16  Hiloko Ximeyi n’wana wa Gera lowa ka Benjamini, loyi a a huma eBahurimi a hatlisa a rhelela ni vavanuna va Yuda leswaku va hlanganisa Hosi Davhida.
17  A a ri ni vavanuna va 1 000 va huma eka Benjamini. (Nakambe Ziba mutirhi wa yindlu ya Sawulo ni vana va 15 ni malandza yakwe ya 20 a va ri na yena, kutani va humelela ku pela Yordani emahlweni ka hosi.
18  Hiloko a pela hlaluko leswaku a kongomisa vandyangu wa hosi va tsemakanya ni ku endla leswinene ematihlweni yakwe.) Loko ku ri Ximeyi n’wana wa Gera, u wele ehansi emahlweni ka hosi loko a ri ekusuhi ni ku pela Yordani.
19  Kutani a byela hosi a ku: “Hosi yanga yi nga endli leswaku ndzi faneriwa hi xihoxo, naswona yi nga tsundzuki xihoxo lexi nandza wa wena a xi endleke esikwini leri hosi yanga leyi nga mufumi yi humeke ha rona eYerusalema, lerova hosi yi swi veka embilwini.
20  Hikuva nandza wa wena u swi tiva kahle leswaku hi mina la dyoheke; kutani sweswi ndzi fikile namuntlha ndzi ri wo sungula wa yindlu ya Yosefa ku rhelela ndzi ta hlanganisa hosi yanga leyi nga mufumi.”
21  Xikan’we-kan’we Abixayi n’wana wa Seruya a hlamula, a ku: “Xana Ximeyi a nga fanelanga a dlayiwa ku ri hakelo ya leswi, hikwalaho ka leswi a rhuketeleke mutotiwa wa Yehovha?”
22  Kambe Davhida a ku: “Xana ndzi na yini na n’wina vavanuna, n’wina vana va Seruya leswaku namuntlha mi va vakaneti va mina? Xana ku ni loyi a nga ta dlayiwa namuntlha eIsrayele? Xana a ndzi swi tivi leswaku namuntlha ndzi hosi ya Israyele?”
23  Kutani hosi yi ku eka Ximeyi: “A wu nge fi.” Hosi yi ya emahlweni yi n’wi hlambanyela.
24  Loko ku ri Mefiboxete ntukulu wa Sawulo, u rhelerile a ta hlangana ni hosi; a a nga hlambanga milenge hambi ku ri ku byevula malepfu ya le henhla ka nomu, kumbe a hlantswa tinguvu takwe ku sukela esikwini leri hosi yi fambeke ha rona ku fikela siku leri yi fikeke ha rona hi ku rhula.
25  Kuteloko a fika eYerusalema leswaku a ta hlanganisa hosi, hosi yi ku eka yena: “Ha yini u nga fambanga na mina, Mefiboxete?”
26  Yena a ku: “Hosi yanga leyi nga mufumi, ndzi kanganyisiwe hi nandza wa mina. Hikuva nandza wa wena u te, ‘Inge ndzi bohela mbhongolo ya ntswele leswaku ndzi yi gada ndzi famba ni hosi,’ hikuva nandza wa wena u lamarile.
27  Hiloko a onha vito ra nandza wa wena eka hosi yanga leyi nga mufumi. Kambe hosi yanga leyi nga mufumi yi fana ni ntsumi ya Xikwembu xa ntiyiso, hikwalaho endla leswi nga swinene ematihlweni ya wena.
28  Hikuva hinkwavo vandyangu wa tatana a va nga ta va nchumu kambe a va ta va va avanyiseriwe rifu eka hosi yanga leyi nga mufumi, hambiswiritano, u veke nandza wa wena exikarhi ka lava va dyaka etafuleni ra wena. Hikwalaho, xana ndza ha ri na yini lexi nga vaka mfanelo leyinene ya ku huwelela nakambe eka hosi?”
29  Kambe, hosi yi ku eka yena: “Ha yini u ya emahlweni u vulavula marito ya wena? Mina ndza vula, ndzi ri, Wena na Ziba mi fanele mi avelana nsimu.”
30  Hiloko Mefiboxete a byela hosi a ku: “Leswi hosi yi fikeke hi ku rhula endlwini ya yona, yena a a yi teke hinkwayo ka yona.”
31  Kutani Barizilayi lowa le Giliyadi a rhelela a suka eRogelimi leswaku a ta pela Yordani a ri ni hosi leswaku a yi heleketa eYordani.
32  Barizilayi a a kurile, a a ri ni malembe ya 80 hi vukhale; yena a a nyika hosi swakudya loko a ha tshama eMahanayimi, hikuva a a ri munhu lonkulu ngopfu.
33  Kutani hosi yi ku eka Barizilayi: “Wena pela na mina, kunene ndzi ta ku nyika swakudya u ri na mina eYerusalema.”
34  Kambe Barizilayi a ku eka hosi: “Xana masiku ya malembe ya vutomi bya mina i yini leswaku ndzi tlhandlukela eYerusalema ni hosi?
35  Namuntlha ndzi ni malembe ya 80 hi vukhale. Xana ndzi nga hambanisa exikarhi ka leswinene ni swo biha, kumbe, xana nandza wa wena a nga nantswa leswi ndzi swi dyeke nileswi ndzi swi nweke, kumbe ndzi nga ha tlhela ndzi yingisa rito ra vayimbeleri vaxinuna kumbe vaxisati? Hikwalaho, ha yini nandza wa wena a tlhela a va ndzhwalo eka hosi yanga leyi nga mufumi?
36  Hikuva i mpfhukanyana ntsena lowu nandza wa wena a nga wu fambaka ku heleketa hosi ku ya eYordani, ha yini hosi yi fanele yi ndzi tlherisela hi hakelo leyi?
37  Ndzi kombela u pfumelela nandza wa wena a tlhela, inge ndzi fela emutini wa ka hina lowu nga ekusuhi ni xilahlo xa tatana na manana. Kambe nandza wa wena Kimihama hi loyi. A a pele ni hosi yanga leyi nga mufumi; n’wi endle leswi nga swinene ematihlweni ya wena.”
38  Hikwalaho hosi yi ku: “Kimihama u ta pela na mina, mina ndzi ta n’wi endla leswinene ematihlweni ya wena; hinkwaswo leswi u nga swi hlawulaka leswaku swi vekiwa ehenhla ka mina, ndzi ta ku endlela swona.”
39  Vanhu hinkwavo va sungula ku pela Yordani, kutani hosi na yona yi pela; kambe hosi yi ntswontswa Barizilayi yi n’wi katekisa, endzhaku ka sweswo yi tlhelela endhawini ya yona.
40  Loko hosi yi pelele eGiligala, Kimihama u pele na yona, ni vanhu hinkwavo va Yuda, ni hafu ya vanhu va Israyele, leswaku va perisa hosi.
41  Kutani waswivo, vavanuna hinkwavo va Israyele a va ta eka hosi, va vutisa hosi va ku: “Ha yini vamakwerhu, vavanuna va Yuda va ku yiva leswaku va tisa hosi ni vandyangu wa yona ni vavanuna hinkwavo va Davhida lava va nga na yena, va pela Yordani?”
42  Hiloko vavanuna hinkwavo va Yuda va hlamula vavanuna hinkwavo va Israyele, va ku: “Hikuva hosi i xaka ra hina; kutani, ha yini mi hlundzukile hikwalaho ka leswi? Xana hi tshame hi dya xuma xa hosi, kumbe hi tiseriwa nyiko?”
43  Hambiswiritano, vavanuna va Israyele va hlamula vavanuna va Yuda, va ku: “Hi ni swiphemu swa khume eka hosi, lerova hambi ku ri eka Davhida ha mi tlula. Kutani, ha yini mi hi hlekurile, naswona ha yini mhaka ya hina yi nga vanga yo sungula loko ku vuyisiwa hosi?” Kambe rito ra vavanuna va Yuda a ri ri ni matimba ku tlula rito ra vavanuna va Israyele.
24  Ku hlundzuka ka Yehovha ku tlhela ku va kukulu eka Israyele, loko un’wana a hlohlotele Davhida ku lwa na vona, a ku: “Famba u ya hlaya Israyele hinkwaro na Yuda.”
2  Kutani hosi yi byela Yowabu murhangeri wa mavandla ya nyimpi, loyi a a ri na yona, yi ku: “Ndzi kombela u famba-famba etinyimbeni hinkwato ta Israyele, ku sukela eDani ku ya eBera-xeba, n’wina mi tsarisa vanhu, kunene ndzi ta tiva nhlayo ya vanhu.”
3  Kambe Yowabu a ku eka hosi: “Onge Yehovha Xikwembu xa wena a nga engetela vanhu ka dzana ku ringana leswi va nga swona, mahlo ya hosi yanga leyi nga mufumi ma swi vona. Kambe loko ku ri hosi yanga leyi nga mufumi, ha yini yi tsakele nchumu lowu?”
4  Eku heteleleni rito ra hosi ri hlula ra Yowabu ni ra varhangeri va mavandla ya nyimpi. Hiloko Yowabu ni varhangeri va mavandla ya nyimpi va huma emahlweni ka hosi va ya tsarisa vanhu va Israyele.
5  Kutani va pela Yordani va dzima mixaxa le Arowere exineneni xa muti lowu nga exikarhi ka nkova, etlhelweni ra va ka Gadi, ni ra Yazere.
6  Endzhaku ka sweswo, va fika eGiliyadi ni le tikweni ra Tahatimi-hodaxi va ya emahlweni eDani-yani va rhendzelekela eSidoni.
7  Hiloko va fika exisirhelelweni xa Tiri ni le mitini hinkwayo ya Vahivhi ni ya Vakanana, va fika emakumu ka Yuda eNegebu le Bera-xeba.
8  Hikwalaho va rhendzeleka etikweni hinkwaro va ya fika eYerusalema, eku heleni ka tin’hweti ta kaye ni masiku ya 20.
9  Kutani Yowabu a humesa nhlayo ya ku tsarisiwa ka vanhu eka hosi; tiko ra Israyele ri ringana vavanuna va vurhena va 800 000 lava va khomaka banga, vavanuna va Yuda a ku ri vavanuna va 500 000.
10  Kutani mbilu ya Davhida yi sungula ku n’wi dya endzhaku ka loko a hlaye vanhu hi ndlela yoleyo. Hikwalaho Davhida a byela Yehovha a ku: “Ndzi dyohe ngopfu swinene hi leswi ndzi swi endleke. Sweswi, Yehovha ndzi kombela u tshika xihoxo xa nandza wa wena xi hundza; hikuva ndzi endle vuphukuphuku lebyikulu.”
11  Loko Davhida a pfuka nimixo, rito ra Yehovha ri fika eka Gadi lowa muprofeta, loyi a vonaka swivono swa Davhida, ri ku:
12  “Famba u ya byela Davhida u ku, ‘Yehovha u te: “Ndzi veka swilo swinharhu eka wena. Tihlawulele xin’we xa swona leswaku ndzi ku endla xona.”’”
13  Hikwalaho Gadi a fika eka Davhida a n’wi byela, a ku eka yena: “Xana ku fanele ku ta malembe ya nkombo ya ndlala etikweni ra wena, kumbe tin’hweti tinharhu u baleka emahlweni ka swirha swa wena, swona swi ku hlongorisa, kumbe ku humelela masiku manharhu ya ntungu etikweni ra wena? Sweswi swi tive, u ndzi byela leswi ndzi nga ta swi angula Loyi a ndzi rhumeke.”
14  Kutani Davhida a ku eka Gadi: “Swa ndzi karhata swinene. Ndzi kombela hi wela evokweni ra Yehovha, hikuva tintswalo ta yena ti tele; kambe u nga ndzi wiseli evokweni ra munhu.”
15  Hiloko Yehovha a vanga ntungu eIsrayele ku sukela nimixo ku ya fika enkarhini lowu vekiweke, lerova eka vanhu, ku sukela eDani ku ya eBera-xeba, ku fa vanhu vo ringana 70 000.
16  Ntsumi yi tshika voko ra yona ri tshambuluteriwe eYerusalema leswaku yi wu lovisa; kutani Yehovha a tisola hikwalaho ka khombo leri, hiloko a byela ntsumi leyi a yi lovisa vanhu, a ku: “Swi ringene! Sweswi yisa voko ra wena ehansi.” Ntsumi ya Yehovha a yi ri ekusuhi ni xivuya xa Arawuna lowa Muyebusi.
17  Davhida a ya emahlweni a byela Yehovha, loko a vona ntsumi leyi a yi dlaya vanhu, ina, u ye emahlweni a ku: “Waswivo, hi mina la dyoheke naswona hi mina la endleke xihoxo; kambe tinyimpfu leti—ti endle yini? Ndzi kombela leswaku voko ra wena ri ta ehenhla ka mina ni le henhla ka yindlu ya tatana.”
18  Endzhaku Gadi a fika eka Davhida esikwini rero, a ku eka yena: “Tlhandluka u ya yimisela Yehovha alitari exivuyeni xa Arawuna lowa Muyebusi.”
19  Davhida a tlhandluka hi ku landza rito ra Gadi, hi ku landza leswi Yehovha a swi leriseke.
20  Loko Arawuna a languta ehansi kutani a vona hosi ni malandza ya yona va hundza va ta eka yena, xikan’we-kan’we Arawuna a huma a nkhinsama eka hosi, xikandza xakwe xi langute emisaveni.
21  Kutani Arawuna a ku: “Ha yini hosi yanga leyi nga mufumi yi ta eka nandza wa yona?” Hiloko Davhida a ku: “Leswaku ndzi xava xivuya xa wena ndzi akela Yehovha alitari, leswaku ntungu wu hela eka vanhu.”
22  Kambe Arawuna a ku eka Davhida: “Hosi yanga leyi nga mufumi a yi xi teke yi endla leswi nga swinene ematihlweni ya yona. Languta tihomu ta gandzelo ro hisiwa ni xileyi xo hula ni switirho swa tihomu, leswaku swi va tihunyi.
23  Hinkwaswo Wena hosi, Arawuna u swi nyika hosi.” Arawuna a ya emahlweni a byela hosi a ku: “Onge Yehovha Xikwembu xa wena a nga ku tsakela.”
24  Hambiswiritano, hosi yi ku eka Arawuna: “E-e, kunene ndzi ta xi xava eka wena hi nxavo; a ndzi humesi switlhavelo swo hisiwa eka Yehovha Xikwembu xa mina handle ka nxavo.” Hikwalaho Davhida a xava xivuya ni tihomu hi tixikele ta silivhere ta 50.
25  Kutani Davhida a akela Yehovha alitari kwalaho, a humesa switlhavelo swo hisiwa ni switlhavelo swa xinakulobye, Yehovha a pfumela leswaku a komberiwa hikwalaho ka tiko, lerova ntungu wu suka ehenhla ka Israyele.
5  Hi ku famba ka nkarhi tinyimba hinkwato ta Israyele ti ta eka Davhida eHebroni, ti ku: “Waswivo! Hina hi rhambu ra wena ni nyama ya wena.
2  Tolo ni le nkarhini lowu hundzeke, loko Sawulo a ha ri hosi ya hina, hi wena loyi a a rhangela Israyele, u n’wi humesa ni ku n’wi nghenisa. Yehovha a ku eka wena, ‘Wena u ta risa vanhu va mina, ku nga Israyele, naswona wena u ta va murhangeri wa Israyele.’”
3  Hiloko vakulukumba hinkwavo va Israyele va ta eka hosi eHebroni, Hosi Davhida a endla ntwanano na vona eHebroni emahlweni ka Yehovha; endzhaku ka sweswo va tota Davhida a va hosi ya Israyele.
4  Davhida a a ri ni malembe ya 30 loko a va hosi. U ve hosi ku ringana malembe ya 40.
5  U ve hosi ya Yuda eHebroni ku ringana malembe ya nkombo ni tin’hweti ta tsevu; kasi eYerusalema u ve hosi ya tiko hinkwaro ra Israyele ni ra Yuda malembe ya 33.
6  Kutani hosi ni vavanuna va yona va ya eYerusalema va ya lwa ni Vayebusi lava tshamaka etikweni rero, vona va sungula ku byela Davhida va ku: “Wena a wu nge ngheni laha, kambe vanhu lava feke mahlo ni lava lamaleke va ta ku tlherisa,” vona a va ehleketa va ku: “Davhida a nge ngheni laha.”
7  Hambiswiritano, Davhida a teka khokholo ra Siyoni, ku nga Muti wa Davhida.
8  Hiloko Davhida a ku esikwini rero: “Un’wana ni un’wana la nga ta hlasela Vayebusi, hi mugerho lowu wa mati, a a hlangane ni vanhu lava feke mahlo ni lava lamaleke, lava vengiwaka hi moya-xiviri wa Davhida!” Hi yona mhaka leyi va vulaka va ku: “Vanhu lava feke mahlo ni lava lamaleke a va nge ngheni endlwini leyi.”
9  Davhida a tshama ekhokholweni, kutani ri thyiwa Muti wa Davhida; Davhida a sungula ku aka a rhendzela hinkwako ku sukela eXitsungeni ni ku ya endzeni.
10  Hikwalaho Davhida a ya emahlweni a kula, Yehovha Xikwembu xa mavuthu a a ri na yena.
11  Hiramu hosi ya Tiri a rhuma varhumiwa eka Davhida, swin’we ni mirhi ya mikedari ni vanhu lava va tirhaka hi ntsandza ni vanhu lava tirhaka hi maribye va endla makhumbi, va sungula ku akela Davhida yindlu.
12  Davhida a swi lemuka leswaku Yehovha u n’wi veke a tiya leswaku a va hosi ya Israyele nileswaku u tlakuse mfumo wakwe hikwalaho ka vanhu vakwe, ku nga Israyele.
13  Hi nkarhi wolowo Davhida a teka vavasati lavatsongo ni vavasati lavakulu lava engetelekeke va le Yerusalema, loko a fika a huma eHebroni; kutani Davhida a ya emahlweni a velekeriwa vana va majaha ni va vanhwanyana lava engetelekeke.
14  Lawa i mavito ya lava a velekeriweke vona eYerusalema: Xamuwa, Xobabu, Natani na Solomoni,
15  Ibehari, Elixuwa, Nefege na Yafiya,
16  Elixama, Eliyadha na Elifalete.
17  Kutani Vafilisita va twa leswaku ku totiwe Davhida a va hosi ya Israyele. Hiloko Vafilisita hinkwavo va tlhandluka va ta lava Davhida. Loko Davhida a swi twile, a rhelela a ya endhawini leyi swi nonon’hwaka ku yi tshinelela.
18  Loko ku ri Vafilisita, va fike va famba-famba erivaleni ra le hansi ra Refayimi.
19  Davhida a vutisa Yehovha, a ku: “Xana ndzi tlhandluka ndzi lwa ni Vafilisita? Xana u ta va nyiketa evokweni ra mina?” Hiloko Yehovha a ku eka Davhida: “Tlhandluka, hakunene ndzi ta nyiketa Vafilisita emavokweni ya wena.”
20  Kutani Davhida a fika eBali-perazimi, Davhida a va dlayela kwalaho. Hiloko a ku: “Yehovha u fohle exikarhi ka valala va mina, emahlweni ka mina, ku fana ni vangwa leri endliweke hi mati.” Hi yona mhaka leyi a thyeke ndhawu yoleyo vito ra Bali-perazimi.
21  Hiloko va siya swifaniso swa vona swa hava kwalaho kutani Davhida ni vavanuna vakwe va swi susa.
22  Endzhaku Vafilisita va fika nakambe va famba-famba erivaleni ra le hansi ra Refayimi.
23  Hiloko Davhida a vutisa Yehovha, kambe yena a ku: “U nga tshuki u tlhandluka. Rhendzeleka u ya endzhaku ka vona, u fanele u fika u lwa na vona emahlweni ka swihlahla swa bakha.
24  Kutaku loko u twa mpfumawulo wa swigingi ehenhla ka swihlahla swa bakha, hi nkarhi wolowo u endla hi ku tiyimisela, hikuva hi nkarhi wolowo Yehovha u ta va a humile a ri emahlweni ka wena leswaku a ya dlaya lava nga enxaxeni wa Vafilisita.”
25  Hikwalaho Davhida a endla hi ndlela yoleyo, hilaha Yehovha a a n’wi lerise hakona, a dlaya Vafilisita ku sukela eGeba ku ya fika eGezere.
15  Endzhaku ka swilo sweswo Absalomu a tiendlela kalichi, ku ri ni tihanci ni vavanuna va 50 lava tsutsumaka emahlweni ka yena.
2  Absalomu a pfuka ka ha ri mpundzu swinene a yima etlhelo ka gondzo ku ya enyangweni. Loko munhu a ri ni nandzu lowu a wu tisiwa eka hosi leswaku wu ta avanyisiwa, Absalomu a a n’wi vitana, a ku: “Xana u huma emutini wihi?” yena a a ku: “Nandza wa wena u huma eka yin’wana ya tinyimba ta Israyele.”
3  Absalomu a ku eka yena: “Waswivo, timhaka ta wena i tinene naswona ti lulamile; kambe a ku na munhu la humaka eka hosi loyi a ku yingisaka.”
4  Absalomu a a ya emahlweni a ku: “Mawaku loko a ndzi vekiwe ku va muavanyisi etikweni leswaku munhu un’wana ni un’wana a ta eka mina loko a ri ni nandzu kumbe a lava ku avanyisiwa! Kunene a ndzi ta n’wi komba vululami.”
5  Naswona loko munhu a tshinela eka yena a n’wi nkhinsamela, a a tshambuluta voko a n’wi khoma a n’wi ntswontswa.
6  Absalomu a hambeta a endla nchumu wo tano eka Vaisrayele hinkwavo lava a va fika va ta avanyisiwa hi hosi; kutani Absalomu a koka timbilu ta vanhu va Israyele.
7  Eku heleni ka malembe ya 40, Absalomu a byela hosi a ku: “Ndzi kombela u ndzi pfumelela ndzi famba ndzi ya hetisisa xitshembiso xa mina lexi hlambanyiweke eHebroni, lexi ndzi xi hlambanyeleke Yehovha hilaha ku tiyeke.
8  Hikuva nandza wa wena u endle xitshembiso lexi hlambanyiweke hilaha ku tiyeke, loko ndza ha tshama eGexura le Siriya, ndzi ku, ‘Loko hakunene Yehovha o ndzi tlherisela eYerusalema, ndzi ta tirhela Yehovha.’”
9  Hiloko hosi yi ku eka yena: “Famba hi ku rhula.” Kutani a suka a ya eHebroni.
10  Absalomu a rhuma tinhlori etinyimbeni hinkwato ta Israyele, a ku: “Hi ku hatlisa loko mi twa mpfumawulo wa nanga, mi fanele mi ku, ‘Absalomu i hosi eHebroni!’”
11  Absalomu u fambe ni vavanuna va 200 va huma eYerusalema, va vitaniwa va famba va nga vileli ha nchumu, naswona a va nga tivi nchumu.
12  Nakambe, loko a nyikela switlhavelo, Absalomu u rhumele rito a vitana Ahitofele lowa le Gilo, mutsundzuxi wa Davhida, a landziwa emutini wakwe eGilo. Xikhiri xi ya xi tiya, vanhu a va ya va andza hi nhlayo eka Absalomu.
13  Hi ku famba ka nkarhi ku fike muviki eka Davhida, a ku: “Mbilu ya vavanuna va Israyele yi landzela Absalomu.”
14  Xikan’we-kan’we Davhida a byela malandza yakwe hinkwawo lawa a ma ri na yena eYerusalema, a ku: “Sukani mi yima hi baleka; hikuva a hi nge poni hikwalaho ka Absalomu! Fambani hi ku hatlisa, hikuva a nga tshuka a hatlisa, kunene a hi kuma, a tisa swo biha ehenhla ka hina, a hlasela muti hi banga!”
15  Hiloko malandza ya hosi ma byela hosi ma ku: “Hi ku landza hinkwaswo leswi hosi yanga leyi nga mufumi yi nga swi hlawulaka, malandza ya wena hi lawa.”
16  Kutani hosi yi huma ni vandyangu wa yona hinkwavo va famba hi milenge, hosi yi siya vavasati va khume, lava nga vavasati lavatsongo, leswaku va khathalela yindlu.
17  Hosi yi ya emahlweni ni ndlela ya yona yi huma ni vanhu hinkwavo va famba hi milenge; va fika va yima eBeta-meraka.
18  Malandza ya yona hinkwawo a ma pela etlhelo ka yona; Vakereti hinkwavo ni Vapeleti hinkwavo ni Vagati hinkwavo, vavanuna va 600 lava va yi landzeleke ku suka eGati a va pela emahlweni ka xikandza xa hosi.
19  Kutani hosi yi ku eka Itaya lowa Mugati: “Ha yini wena u fanele u famba na hina? Tlhela u ya tshama ni hosi; hikuva u munhu wumbe, kasi handle ka sweswo u munhu wa le vukhumbini ku suka eka rikwenu.
20  U fike tolo kunene, xana namuntlha ndzi ta ku tsendzelekisa na hina, u ya kun’wana ni kun’wana laha ndzi yaka kona? Tlhela u teka vamakwenu u famba na vona, [onge Yehovha a nga ku komba] musa wa rirhandzu ni vutshembeki!”
21  Kambe Itaya a hlamula hosi, a ku: “Leswi Yehovha a hanyaka nileswi hosi yanga leyi nga mufumi yi hanyaka, laha hosi yanga leyi nga mufumi yi nga ta va yi ri kona, hambi ku ri hikwalaho ka rifu kumbe hikwalaho ka vutomi, hi laha nandza wa wena a nga ta va a ri kona!”
22  Hiloko Davhida a ku eka Itaya: “Famba u ya pela.” Kutani Itaya lowa le Gati a pela swin’we ni vavanuna vakwe hinkwavo ni vana hinkwavo lava a va ri na yena.
23  Vanhu hinkwavo va tiko a va rila hi rito leri tlakukeke, naswona vanhu hinkwavo a va pela, hosi a yi yime ekusuhi ni nkova wa Kedroni, vanhu hinkwavo a va pelela egondzweni leri pfulekeke, leri yaka emananga.
24  Laha a ku ri na Sadoki ni Valevhi hinkwavo, va rhwale areka ya ntwanano wa Xikwembu xa ntiyiso; kutani va yi veka ehansi areka ya Xikwembu xa ntiyiso eAbiyatara ku fikela loko vanhu hinkwavo va hete ku pela va huma emutini.
25  Kambe hosi yi ku eka Sadoki: “Teka areka ya Xikwembu xa ntiyiso u yi tlherisela emutini. Loko ndzo kuma tintswalo ematihlweni ya Yehovha, kunene u ta ndzi vuyisa naswona a ndzi pfumelela ndzi vona laha yi tshamaka kona.
26  Kambe loko o vula a ku, ‘A wu ndzi tsakisanga,’ hi mina loyi, a a endle hilaha swi nga swinene hakona ematihlweni yakwe.”
27  Hosi yi ya emahlweni yi byela Sadoki lowa muprista yi ku: “U munhu la vonaka ka ha ri mahlweni, a swi tano ke? Tlhelela emutini hi ku rhula swin’we na Ahimazi n’wana wa wena na Yonathani n’wana wa Abiyatara, vana va n’wina vambirhi, mi famba na vona.
28  Waswivo, ndza hlwelanyana emahlalukweni ya mananga kukondza rito ri vuya ri huma eka n’wina ri ta ndzi tivisa.”
29  Hikwalaho Sadoki na Abiyatara va teka areka ya Xikwembu xa ntiyiso va yi tlherisela eYerusalema, va hambeta va tshama kona.
30  Davhida a a tlhandluka hi ntlhandluko wa Mitlhwari, a rila loko a ri karhi a tlhandluka, nhloko yakwe yi funengetiwile; a a famba a nga ambalanga nchumu emilengeni, kutani vanhu hinkwavo lava a va ri na yena, un’wana ni un’wana a a funengete nhloko, va tlhandluke va ri karhi va rila loko va tlhandluka.
31  Davhida a vikeriwa, va ku: “Ahitofele u le xikarhi ka lava va endlaka xikhiri na Absalomu.” Hiloko Davhida a ku: “Oho Yehovha, ndzi kombela u hundzula kungu ra Ahitofele ri va vuphukuphuku!”
32  Kuteloko Davhida a fika enhlohlorhini leyi vanhu a va hamba va nkhinsamela Xikwembu eka yona, kwalaho a ku ri na Huxayi lowa Muaraki a ta n’wi hlanganisa, nguvu yakwe yo leha yi handzuke hi le xikarhi naswona a ri ni ritshuri enhlokweni.
33  Hambiswiritano, Davhida a ku eka yena: “Kunene loko a wu tsemakanye na mina, a wu ta va u ve ndzhwalo ehenhla ka mina.
34  Kambe loko u tlhelela emutini, kunene u byela Absalomu u ku, ‘Ndzi nandza wa wena, Wena Hosi. A ndzi ri nandza wa tata wa wena hi nkarhi wolowo, kambe sweswi ndzi nandza wa wena,’ kutani u ta ndzi pfilunganyela kungu ra Ahitofele.
35  Xana Sadoki na Abiyatara lava va vaprista a va na wena? Hinkwaswo leswi u nga ta swi twa swi huma endlwini ya hosi u ta swi byela Sadoki na Abiyatara lava va vaprista.
36  Waswivo! Hi lavaya ni vana va vona vambirhi, Ahimazi wa Sadoki na Yonathani wa Abiyatara; n’wina mi fanele mi tirhisa vona ku rhumela hinkwaswo leswi mi nga swi twaka.”
37  Kutani Huxayi nakulobye wa Davhida a fika emutini. Loko ku ri Absalomu, a nghena eYerusalema.
20  A ku ri ni munhu la nga pfuniki nchumu, loyi vito rakwe a ku ri Xeba n’wana wa Bikiri lowa ka Benjamini; a yimba nanga a ku: “A hi na xiavelo eka Davhida, a hi na ndzhaka eka n’wana wa Yese. Oho Israyele, un’wana ni un’wana a a ye eka swikwembu swakwe!”
2  Hiloko vavanuna hinkwavo va Israyele va tlhandluka va suka va tshika ku landzela Davhida va landzela Xeba n’wana wa Bikiri; kambe loko ku ri vavanuna va Yuda, va namarhele hosi ya vona ku suka eYordani ku ya eYerusalema.
3  Eku heteleleni Davhida a fika endlwini yakwe eYerusalema. Kutani hosi yi teka vasati va khume ku nga vasati lavatsongo lava yi va siyeke leswaku va khathalela yindlu, yi va veka endlwini ya ku khotsiwa, kambe yi hambete yi va nyika swakudya. A yi tivananga na vona, kambe va hambete va pfaleriwe endzeni ku fikela siku ra ku fa ka vona, va ri tinoni ta nuna la hanyaka.
4  Kutani hosi yi ku eka Amasa: “Hlengeleta vavanuna va Yuda ku nga si hela masiku manharhu, na wena u yima laha.”
5  Hiloko Amasa a famba a ya hlengeleta Yuda; kambe a fika endzhaku ka nkarhi lowu vekiweke, lowu yi n’wi vekeleke wona.
6  Kutani Davhida a ku eka Abixayi: “Sweswi Xeba n’wana wa Bikiri u ta nyanya ku biha ku tlula Absalomu. Wena teka malandza ya hosi ya wena u n’wi hlongorisa, leswaku a nga tikumeli miti leyi tiyisiweke ivi a baleka emahlweni ka mahlo ya hina.”
7  Hikwalaho vavanuna va Yowabu ni Vakereti ni Vapeleti ni vavanuna hinkwavo va matimba va n’wi hlongorisa; va huma eYerusalema va ya hlongorisa Xeba n’wana wa Bikiri.
8  A va ri ekusuhi ni ribye lerikulu leri nga eGibiyoni, kutani Amasa a fika a va hlanganisa. Yowabu a a tikhamile, a a ambale nguvu; a khame banga a ri tlhome esengeni, ri ri enkotlotweni wa rona. Yena a huma, kutani ri wa.
9  Yowabu a ku eka Amasa: “Xana swi ku fambela kahle makwerhu?” Hiloko Yowabu a khoma malepfu ya Amasa hi voko ra xinene leswaku a n’wi ntswontswa.
10  Loko ku ri Amasa, a a nga ri voni banga leri a ri ri evokweni ra Yowabu; kutani a n’wi tlhava hi rona ekhwirini, marhumbu yakwe ma halakela emisaveni, a swi lavanga leswaku a n’wi engeta nakambe. Hiloko a fa. Loko ku ri Yowabu na Abixayi makwavo, va hlongorisa Xeba n’wana wa Bikiri.
11  Un’wana wa majaha ya Yowabu a yima ehenhla ka yena, a hambeta a ku: “Un’wana ni un’wana la tsakisiweke hi Yowabu ni un’wana ni un’wana loyi a nga wa Davhida, a a landzele Yowabu!”
12  Nkarhi wolowo hinkwawo Amasa a a vumbuluka engatini exikarhi ka gondzo lerikulu. Loko munhu loyi a vona leswaku vanhu hinkwavo va yime va nga fambi, a susa Amasa egondzweni lerikulu a n’wi yisa enhoveni. Emakumu a n’wi funengeta hi nguvu, hikuva a a vona leswaku un’wana ni un’wana la fikaka eka yena a a yima a nga fambi.
13  Hi ku hatlisa loko a n’wi susile egondzweni lerikulu, munhu un’wana ni un’wana a hundza a landzela Yowabu, va hlongorisa Xeba n’wana wa Bikiri.
14  Xeba a hundza tinyimba hinkwato ta Israyele ku ya fika eAvele wa Beta-maka. Loko ku ri va ka Bikiri hinkwavo, va hlengeletane va n’wi landzela.
15  Kutani va fika va n’wi rhendzela ku lwa na yena eAvele wa Beta-maka ni ku aka rirhangu ro anama ku sivelela muti lowu, tanihi leswi a wu yime exikarhi ka rirhangu. Vanhu hinkwavo lava a va ri na Yowabu a va cela rirhangu leswaku va ri hirimuxa.
16  Wansati wo tlhariha a sungula ku vitana a ri emutini, a ku: “Vavanuna, yingisani, yingisani! Ndzi kombela mi byela Yowabu, mi ku, ‘Tshinela u ta laha, ndzi vulavula na wena.’”
17  Hiloko a ya ekusuhi na yena, wansati a ku: “Xana hi wena Yowabu?” yena a ku: “Hi mina.” Kutani a ku eka yena: “Yingisa marito ya hlonga ra wena ra xisati.” Yena a ku: “Ndzi yingisile.”
18  Yena a ya emahlweni a ku: “Handle ko hlawula, a va hamba va vula eminkarhini ya khale, va ku, ‘A va vutise eAvele, kunene va ta tsema mhaka.’
19  Ndzi yimela vanhu va ku rhula ni vo tshembeka va Israyele. U lava ku dlaya muti ni mana wa wona eIsrayele. Ha yini u fanele u mita ndzhaka ya Yehovha?”
20  Hiloko Yowabu a hlamula a ku: “Hinkwaswo a hi swinene eka mina leswaku ndzi fanele ndzi mita nileswaku ndzi fanele ndzi lovisa.
21  Mhaka leyi a yi tano, kambe munhu la humaka endhawini ya tintshava ya Efrayimi, loyi vito rakwe ku nga Xeba n’wana wa Bikiri, u tlakuse voko ku lwa ni Hosi Davhida. N’wina n’wi nyiketeni a ri yexe, kutani ndzi ta huma emutini lowu.” Hiloko wansati loyi a ku eka Yowabu: “Waswivo! Nhloko yakwe yi ta lahleriwa eka wena ehenhla ka rirhangu!”
22  Xikan’we-kan’we wansati loyi a famba hi vutlhari byakwe a ya eka vanhu hinkwavo, kutani va tsema nhloko ya Xeba n’wana wa Bikiri, va yi hoxa eka Yowabu. Hiloko a yimba nanga, kutani va hangalaka va suka emutini, un’wana ni un’wana a muka; Yowabu a tlhelela eYerusalema eka hosi.
23  Yowabu a a lawula vuthu hinkwaro ra nyimpi ya Israyele; Benaya n’wana wa Yoyada a a lawula Vakereti naswona a a lawula Vapeleti.
24  Kutani Adoramu a a lawula lava a va endla ntirho wo sindzisiwa; Yehoxafati n’wana wa Ahiludi a a ri mutsari wa timhaka.
25  Xevha a a ri matsalana, Sadoki na Abiyatara a va ri vaprista.
26  Ira lowa Muyayiri na yena u ve muprista wa Davhida.
1  Endzhaku ka rifu ra Sawulo loko Davhida a vuyile eku dlayeni ka Vaamaleke, Davhida a ya emahlweni a tshama eSikilaga masiku mambirhi.
2  Hi siku ra vunharhu, waswivo, ku ta wanuna a huma enxaxeni, eka Sawulo, tinguvu takwe ti handzuke hi le xikarhi naswona a ri ni ritshuri enhlokweni; kuteloko a fika eka Davhida, xikan’we-kan’we a wela emisaveni, a nkhinsama.
3  Davhida a ku eka yena: “Xana u huma kwihi?” hiloko a ku eka yena: “Ndzi baleke enxaxeni wa Israyele.”
4  Davhida a ya emahlweni a ku eka yena: “Xana ku endleke yini? Ndzi kombela u ndzi byela.” Yena a ku: “Vanhu va balekile enyimpini naswona vanhu vo tala va wile kutani va fa, hambi ku ri Sawulo na Yonathani n’wana wakwe va file.”
5  Hiloko Davhida a ku eka jaha leri a ri n’wi byela: “Xana u swi tivisa ku yini leswaku entiyisweni Sawulo u file swin’we na Yonathani n’wana wakwe?”
6  Jaha leri a ri n’wi rungulela, ri ku: “Ndzi tikume ndzi ri eNtshaveni ya Gilbowa ndzi nga swi rindzelanga, kwalaho Sawulo a a tiseketele hi fumu rakwe; kutani waswivo, vachayeri va makalichi ni vavanuna lava gadeke va n’wi kumile.
7  Loko a hundzuluka a ndzi vona, hiloko a ndzi vitana, kutani ndzi ku, ‘Hi mina loyi!’
8  A ya emahlweni a ku eka mina, ‘Hi wena mani?’ mina ndzi ku eka yena, ‘Ndzi Muamaleke.’
9  Kutani a ku, ‘Ndzi kombela u yima ehenhla ka mina, kunene u ndzi dlaya, hikuva ndzi khomiwe hi vusindza, hikuva moya-xiviri wa mina hinkwawo wa ha ri eka mina.’
10  Hiloko ndzi yima ehenhla ka yena kunene ndzi n’wi dlaya, hikuva a ndzi swi tiva leswaku a nge hanyi endzhaku ka loko a wile. Kutani ndzi teka xidlodlo lexi a xi ri enhlokweni yakwe ni vusenga lebyi a byi ri evokweni rakwe leswaku ndzi swi tisa laha eka hosi yanga.”
11  Hiloko Davhida a khoma tinguvu takwe a ti handzula hi le xikarhi, vavanuna hinkwavo lava a va ri na yena va endle tano na vona.
12  Kutani va sungula ku kalakala va rila ni ku titsona swakudya ku fikela nimadyambu hikwalaho ka Sawulo ni hikwalaho ka Yonathani n’wana wakwe ni hikwalaho ka vanhu va Yehovha ni hikwalaho ka yindlu ya Israyele, hikuva a va we hi banga.
13  Kutani Davhida a ku eka jaha leri a ri n’wi rungulela: “Xana u huma kwihi?” rona ri ku: “Ndzi n’wana wa muluveri lowa Muamaleke.”
14  Hiloko Davhida a ku eka rona: “Swi endlekise ku yini leswaku u nga chavi ku tshambuluta voko u dlaya mutotiwa wa Yehovha?”
15  Kutani Davhida a vitana un’wana wa majaha a ku: “Tshinela. N’wi tlhave.” Hikwalaho a n’wi tlhava kutani a fa.
16  Hiloko Davhida a ku eka yena: “Nandzu wa wena wa ngati a wu ve enhlokweni ya wena, hikuva nomu wa wena  wu ku avanyisile, wu ku, ‘Entiyisweni mina ndzi dlaye mutotiwa wa Yehovha.’”
17  Kutani Davhida a yimbelelela Sawulo na Yonathani n’wana wakwe risimu ra xirilo
18  a vula leswaku vana va Yuda va fanele va dyondzisiwa “Vurha.” Waswivo! Swi tsariwile ebukwini ya Yaxara:
19  “Oho Israyele, ku saseka ku dlayeriwe etindhawini ta wena leti tlakukeke.Vona ndlela leyi vavanuna va matimba va weke ha yona!
20  N’wina mi nga swi vuli eGati;Mi nga swi tivisi eswitarateni swa Axikeloni,Hikuva vana va Vafilisita va vanhwanyana va nga tshuka va tsaka,Hikuva vana va vanhwanyana va vavanuna lava nga yimbangiki va nga tshuka va khana.
21  N’wina tintshava ta Gilbowa, mi nga pfumeleli mberha, mi nga pfumeleli mpfula yi mi nela, kumbe mi pfumelela masimu ya minyikelo yo kwetsima;Hikuva xitlhangu xa vanhu va matimba xi thyakisiwe kwalaho,Xitlhangu xa Sawulo, lerova a xi kona lexi totiweke hi mafurha.
22  Engatini ya loyi a dlayiweke, emafurheni ya vanhu va matimba,Vurha bya Yonathani a byi hundzulukanga,Ni banga ra Sawulo a ri nge vuyi ri nga humelelanga.
23  Sawulo na Yonathani, vanhu lava rhandzekaka ni vanhu vo saseka hi nkarhi wa vutomi bya vona,A va hambanisiwanga eku feni ka vona.A va ri ni rivilo ku tlula magama,A va ri ni matimba ku tlula tinghala.
24  N’wina vana va Israyele va vanhwanyana, rilelani Sawulo,Loyi a mi ambexeke swa ribungu ni swikhaviso,Loyi a veheleke swin’wetsin’wetsi swa nsuku eswiambalweni swa n’wina.
25  Vona ndlela leyi vanhu va matimba va weke ha yona exikarhi ka nyimpi!Yonathani u dlayiwe etindhawini ta wena leti tlakukeke!
26  Ndzi karhatekile hikwalaho ka wena, makwerhu Yonathani,A wu rhandzeka ngopfu eka mina.Rirhandzu ra wena a ri ri rinene ngopfu eka mina ku tlula rirhandzu ra vavasati.
27  Vona ndlela leyi vanhu va matimba va weke ha yonaNi ndlela leyi matlhari ya nyimpi ma heleke ha yona!”
2  Endzhaku ka sweswo Davhida a vutisa Yehovha, a ku: “Xana ndzi nga tlhandlukela eka wun’wana wa miti ya Yuda?” Hiloko Yehovha a ku eka yena: “Tlhandluka.” Davhida a ya emahlweni a ku: “Xana ndzi ta tlhandlukela kwihi?” Kutani yena a ku: “EHebroni.”
2  Hikwalaho Davhida a tlhandlukela kona swin’we ni vasati vakwe vambirhi, Ahinowama lowa le Yizriyele na Abigayele nsati wa Nabali lowa le Karimeli.
3  Davhida a ta ni vavanuna lava a va ri na yena, un’wana ni un’wana a ri ni vandyangu wakwe; va tshama emitini leyi nga endhawini ya Hebroni.
4  Kutani vavanuna va Yuda va fika va tota Davhida kwalaho a va hosi ya yindlu ya Yuda. Hiloko va fika va byela Davhida, va ku: “Vavanuna va Yabexe-giliyadi hi vona lava lahleke Sawulo.”
5  Hikwalaho Davhida a rhumela varhumiwa eka vavanuna va Yabexe-giliyadi, a ku eka vona: “Onge mi nga katekisiwa hi Yehovha, hikuva mi kombise musa lowu wa rirhandzu eka hosi ya n’wina, eka Sawulo, hikwalaho ka leswi mi n’wi lahleke.
6  Sweswi onge Yehovha a nga mi komba musa wa rirhandzu ni vutshembeki, na mina ndzi ta mi komba vunene hikuva mi endle nchumu lowu.
7  Sweswi mavoko ya n’wina a ma titiyise, mi tikomba mi ri vavanuna va vurhena, hikuva hosi ya n’wina Sawulo yi file, yindlu ya Yuda yi ndzi totile leswaku ndzi va hosi ya vona.”
8  Loko ku ri Abinere n’wana wa Nere, murhangeri wa vuthu leri a ri ri ra Sawulo, u teke Ixi-boxeti n’wana wa Sawulo a n’wi perisela eMahanayimi,
9  leswaku a n’wi endla hosi ya Giliyadi ni ya Vaaxuri ni ya Yizriyele ni ya Efrayimi ni ya Benjamini ni ya Israyele, hinkwaro.
10  Ixi-boxeti n’wana wa Sawulo a a ri ni malembe ya 40 hi vukhale loko a va hosi ya Israyele, u ve hosi malembe mambirhi. I va yindlu ya Yuda ntsena lava va nga tikomba va ri valandzeri va Davhida.
11  Nhlayo ya masiku lawa Davhida a nga tikomba a ri hosi ya le Hebroni ehenhla ka yindlu ya Yuda ma ve malembe ya nkombo ni tin’hweti ta tsevu.
12  Hi ku famba ka nkarhi Abinere n’wana wa Nere ni malandza ya Ixi-boxeti n’wana wa Sawulo va humile va suka eMahanayimi va ya eGibiyoni.
13  Loko ku ri Yowabu n’wana wa Seruya ni malandza ya Davhida, va humile, endzhaku va hlangana exidziveni xa Gibiyoni; va hambeta va tshama kona, lava etlhelo leri ra xidziva ni lavan’wana etlhelo lerin’wana ra xidziva.
14  Eku heteleleni Abinere a ku eka Yowabu: “Ndzi kombela majaha ma suka ma yima, ma lwa emahlweni ka hina.” Yowabu a ku: “A ma suke ma yima.”
15  Hiloko ma suka ma yima ma tsemakanya ma tele, ya 12 ma ri ya Benjamini na Ixi-boxeti n’wana wa Sawulo, ni ya 12 ma huma eka malandza ya Davhida.
16  Kutani ma sungula ku khomana hi tinhloko, banga ra un’wana ni un’wana ri ri etlhelo ka un’wana lerova ma wa swin’we. Ndhawu yoleyo yi thyiwa Helikati-hasurima, leyi nga eGibiyoni.
17  Ku lwa ku va kukulu ngopfu esikwini rero, eku heteleleni Abinere ni vavanuna va Israyele va hluriwa emahlweni ka malandza ya Davhida.
18  Vana vanharhu va Seruya a va ri kwalaho, Yowabu na Abixayi na Asahele; Asahele a ri ni rivilo swinene ku fana ni mhala leyi nga enhoveni.
19  Asahele a hlongorisa Abinere, a nga yanga exineneni kumbe eximatsini loko a hlongorisa Abinere.
20  Eku heteleleni Abinere a languta endzhaku a ku: “Xana hi wena Asahele?” yena a ku: “Hi mina.”
21  Kutani Abinere a ku eka yena: “Hambukela exineneni kumbe eximatsini u khoma un’wana wa majaha a va wa wena, u teka leswi u nga swi tekaka eka yena swi va swa wena.” Asahele a nga swi lavanga ku hambuka a tshika ku n’wi hlongorisa.
22  Hiloko Abinere a tlhela a ku eka Asahele: “Hambuka u tshika ku ndzi hlongorisa. Ha yini ndzi fanele ndzi ku dlaya u wela emisaveni? Kutani ndzi ta xi tlakurisa ku yini xikandza xa mina eka Yowabu makwenu?”
23  Kambe a hambeta a ala ku hambuka; hiloko Abinere a n’wi tlhava ekhwirini hi tshaku ra mphiselo wa fumu lerova fumu ri huma hi le nhlaneni wakwe; a wela kwalaho naswona a fela kwalaho a a ri kona. Hinkwavo lava va fikeke endhawini leyi Asahele a weleke eka yona a fa, va yima va nga fambi.
24  Kutani Yowabu na Abixayi va hlongorisa Abinere. Loko dyambu ri pela a va fika exitsungeni xa Ama, lexi nga emahlweni ka Giya endleleni leyi yaka emananga ya Gibiyoni.
25  Vana va Benjamini va hlengeletana endzhaku ka Abinere, va va ntlawa wun’we, va hambeta va yima ehenhla ka xitsunga xin’we.
26  Kutani Abinere a sungula ku vitana Yowabu, a ku: “Xana banga ri ta dya hilaha ku nga heriki? Xana a wu swi tivi hakunene leswaku ku ta va ni mbitsi eku heteleleni? Hikwalaho, xana u ta va byela rini vanhu leswaku va tlhela va tshika ku hlongorisa vamakwavo?”
27  Hiloko Yowabu a ku: “Leswi Xikwembu xa ntiyiso xi hanyaka, loko a wu nga vulavulanga, vanhu a va ta tlhela nimixo ntsena, un’wana ni un’wana a tshika ku hlongorisa makwavo.”
28  Kutani Yowabu a yimba nanga, vanhu hinkwavo va yima, a va ha tlhelanga va hlongorisa Israyele, naswona a va ha tlhelanga va pfuxeta ku lwa.
29  Loko ku ri Abinere ni vavanuna vakwe, va fambe va tsemakanya tiko ra Arabha vusiku byebyo hinkwabyo, va pela Yordani va tsemakanya xinkobyana xexo hinkwaxo, eku heteleleni va fika eMahanayimi.
30  Loko ku ri Yowabu, u tlherile a tshika ku hlongorisa Abinere a sungula ku hlengeleta vanhu hinkwavo. Eka malandza ya Davhida a ku kayivela vavanuna va 19 na Asahele.
31  Loko ku ri malandza ya Davhida, ma dlaye vanhu va Benjamini ni vavanuna va Abinere—ku fe vavanuna va 360.
32  Kutani va rhwala Asahele va n’wi lahla exilahlweni xa tata wakwe, lexi nga eBetlehema. Hiloko Yowabu ni vavanuna vakwe va famba vusiku hinkwabyo, ri va xele eHebroni.
3  Nyimpi exikarhi ka yindlu ya Sawulo ni yindlu ya Davhida yi teke nkarhi wo leha; Davhida a hambeta a va ni matimba, kasi yindlu ya Sawulo yi ya yi hela matimba.
2  Hi nkarhi wolowo, Davhida u velekeriwe vana eHebroni, mativula yakwe a ku ri Amone, a velekiwa hi Ahinowama lowa le Yizriyele.
3  Wa vumbirhi a ku ri Khiliyabu, a velekiwa hi Abigayele nsati wa Nabali lowa le Karimeli, wa vunharhu a ku ri Absalomu n’wana wa Maka, n’wana wa Talimayi lowa hosi ya Gexura.
4  Wa vumune a ku ri Adoniya n’wana wa Hagiti, wa vuntlhanu a ku ri Xefatiya n’wana wa Abitali.
5  Wa vutsevu a ku ri Itereyamu, a velekiwa hi Egla nsati wa Davhida. Lava hi vona lava nga velekeriwa Davhida eHebroni.
6  Loko nyimpi exikarhi ka yindlu ya Sawulo ni yindlu ya Davhida ya ha ya emahlweni, Abinere a a hambeta a tiyisa xikhundlha xakwe endlwini ya Sawulo.
7  Sawulo a a ri ni nsati lontsongo loyi vito ra yena a ku ri Risipa, n’wana wa Aya. Endzhaku Ixi-boxeti a ku eka Abinere: “Ha yini u tivane ni nsati lontsongo wa tatana?”
8  Abinere a hlundzuka ngopfu hikwalaho ka marito ya Ixi-boxeti, a ya emahlweni a ku: “Xana ndzi nhloko ya mbyana ya Yuda? Namuntlha ndzi hambeta ndzi komba musa wa rirhandzu endlwini ya Sawulo tata wa wena, eka vamakwavo ni le ka vanakulobye lavakulu, a ndzi swi pfumelelanga leswaku u tikuma u ri evokweni ra Davhida; kambe u ndzi tengisa hi xihoxo malunghana ni wansati namuntlha.
9  Hikwalaho onge Xikwembu xi nga endla hi ndlela leyi eka Abinere kutani xi engetela eka swona, loko ku nga ri yona ndlela leyi ndzi nga ta endla ha yona eka yena, hilaha Yehovha a hlambanyeleke Davhida hakona,
10  leswaku ndzi susa mfumo endlwini ya Sawulo ndzi simeka xiluvelo xa Davhida ehenhla ka Israyele ni le henhla ka Yuda ku suka eDani ku ya eBera-xeba.”
11  A nga ha swi kotanga ku vula rito ni rin’we a angula Abinere, hikwalaho ka ku n’wi chava.
12  Hikwalaho Abinere a rhuma varhumiwa eka Davhida hi nkarhi wolowo, a ku: “Xana tiko i ra mani?” a engeta a ku: “Endla ntwanano wa wena na mina, kutani waswivo, voko ra mina ri ta va na wena leswaku ri hundzuluxela Israyele hinkwaro eka wena.”
13  Hiloko yena a ku: “I swinene! Mina ndzi ta endla ntwanano na wena. Ntsena ndzi kombela xilo xin’we eka wena, ndzi ri, ‘U nge xi voni xikandza xa mina handle ka loko wo rhanga u tisa Mikala n’wana wa Sawulo wa nhwanyana, loko u ta ku ta vona xikandza xanga.’”
14  Ku tlula kwalaho, Davhida a rhuma varhumiwa eka Ixi-boxeti n’wana wa Sawulo, a ku: “Ndzi nyikete nsati wa mina Mikala, loyi ndzi n’wi vuteke hi minsuvu ya 100 ya Vafilisita.”
15  Hiloko Ixi-boxeti a rhumela rito a ya n’wi teka eka nuna wakwe Palatiyele, n’wana wa Layixi.
16  Kambe nuna wakwe a hambeta a famba na yena, a rila loko a ri karhi a famba na yena a n’wi sale endzhaku ku ya fika eBahurimi. Kutani Abinere a ku eka yena: “Famba, tlhela!” Hiloko a tlhela.
17  Hi nkarhi wolowo Abinere u vulavurisane ni vakulukumba va Israyele, a ku: “Tolo ni nkarhi lowu hundzeke, a mi lava leswaku Davhida a va hosi ya n’wina.
18  Kutani sweswi endlani tano, hikuva Yehovha hi byakwe u byele Davhida a ku, ‘Ndzi ta ponisa vanhu va mina, ku nga Israyele evokweni ra Vafilisita ni le vokweni ra valala va vona hinkwavo, hi voko ra Davhida nandza wa mina.’”
19  Hiloko Abinere na yena a vulavula Benjamini a yingisile, endzhaku ka sweswo Abinere na yena a vulavula hinkwaswo leswi a swi ri swinene ematihlweni ya Israyele ni le matihlweni ya yindlu hinkwayo ya Benjamini, Davhida a yingisile eHebroni.
20  Loko Abinere a fike eka Davhida eHebroni, a a ri ni vavanuna va 20, Davhida a endlela Abinere nkhuvo ni vavanuna lava a va ri na yena.
21  Kutani Abinere a ku eka Davhida: “Inge ndzi pfuka, ndzi famba ndzi ya hlengeletela tiko hinkwaro ra Israyele eka hosi yanga leyi nga mufumi, leswaku va endla ntwanano na wena, kunene u ta va hosi ya hinkwaswo leswi moya-xiviri wa wena wu swi navelaka.” Hiloko Davhida a tshika Abinere a famba, a khoma ndlela hi ku rhula.
22  Sweswi malandza ya Davhida na Yowabu a ma huma eku hlaseleni hi xitshuketa, leswi ma vuyeke na swona ma swi phangile a swi tele. Loko ku ri Abinere a a nga ri na yena Davhida eHebroni, hikuva a a n’wi tshike a famba, a khoma ndlela a famba hi ku rhula.
23  Kutani Yowabu ni vuthu hinkwaro leri a ri ri na yena va nghena, hiloko va vikela Yowabu, va ku: “Abinere n’wana wa Nere u tile eka hosi, yona yi n’wi tshike a famba, a khoma ndlela a famba hi ku rhula.”
24  Kutani Yowabu a ya eka hosi, a ku: “Xana wena u endle yini? Waswivo! Abinere u te eka wena. Ha yini u n’wi ntshunxile leswaku a famba kahle?
25  U n’wi tiva kahle Abinere n’wana wa Nere, leswaku a a tele ku ta ku yenga ni ku tiva ku huma ka wena ni ku nghena ka wena, ni ku tiva hinkwaswo leswi u swi endlaka.”
26  Hiloko Yowabu a huma eka Davhida kutani a rhuma varhumiwa va landza Abinere, va n’wi tlherisa exihlobyeni xa Sira; Davhida a nga swi tivanga.
27  Loko Abinere a vuyile eHebroni, Yowabu a n’wi kongomisa etlhelo, endzeni ka nyangwa leswaku a ta vulavula na yena exihundleni.  Kambe, kwalaho a n’wi tlhava ekhwirini kutani a fa hikwalaho ka ngati ya Asahele makwavo.
28  Endzhaku ka sweswo loko Davhida a swi twa, xikan’we-kan’we a ku: “Mina ni mfumo wa mina, hi ku ya hi langutelo ra Yehovha a hi na nandzu wa ngati hilaha ku nga riki na makumu, hikwalaho ka Abinere n’wana wa Nere.
29  Onge wu nga ndzulukela enhlokweni ya Yowabu ni le ndlwini hinkwayo ya tata wakwe, endlwini ya Yowabu ku nga tshuki ku pfumala munhu la nga ni ndzhundzhwana kumbe la nga ni nhlokonho kumbe munhu la khomaka nhonga ya ku swula kumbe munhu la wisiwaka hi banga kumbe munhu la pfumalaka xinkwa!”
30  Loko ku ri Yowabu na Abixayi makwavo, va dlaye Abinere hikwalaho ka leswi a dlayeke Asahele makwavo eGibiyoni, enyimpini.
31  Kutani Davhida a byela Yowabu ni vanhu hinkwavo lava a va ri na yena a ku: “Handzulani tinguvu ta n’wina hi le xikarhi mi tsimba tinguvu to khwaxa, mi kalakala emahlweni ka Abinere.” Hambi ku ri Hosi Davhida a a famba endzhaku ka rihlaka rero.
32  Va lahla Abinere eHebroni; hosi yi sungula ku tlakusa rito ra yona yi rila exilahlweni xa Abinere, vanhu hinkwavo va rila.
33  Hosi yi ya emahlweni yi yimbelelela Abinere risimu ra xirilo, yi ku: “Xana Abinere u fanele a fa rifu ra munhu la hungukeke?
34  Mavoko ya wena a ma nga bohiwanga,Ni milenge ya wena a yi nga nghenisiwanga etinketanini ta koporo.U we ku fana ni munhu la waka emahlweni ka vana lava nga lulamangiki.” Hiloko vanhu hinkwavo va tlhela va n’wi rilela.
35  Endzhaku vanhu hinkwavo va fika va ta nyika Davhida xinkwa leswaku va n’wi chavelela ka ha ri siku rero, kambe Davhida a hlambanya, a ku: “Onge Xikwembu xi nga endla eka mina, onge xi nga engetela eka swona, loko ndzo nantswa xinkwa kumbe nchumu wihi ni wihi dyambu ri nga si pela!”
36  Vanhu hinkwavo va swi xiya, kutani a swi ri swinene ematihlweni ya vona. Hilaha ku fanaka ni swilo hinkwaswo leswi hosi yi swi endleke, a swi ri swinene ematihlweni ya vanhu hinkwavo.
37  Vanhu hinkwavo ni tiko hinkwaro ra Israyele va swi tiva esikwini rero leswaku a swi nga humi eka hosi leswaku Abinere n’wana wa Nere a dlayiwa.
38  Hosi yi ya emahlweni yi byela malandza ya yona yi ku: “Xana a mi swi tivi leswaku i hosana ni munhu lonkulu loyi a weke esikwini leri eIsrayele?
39  Namuntlha mina ndzi tsanile hambiloko ndzi totiwe ku va hosi, kutani vavanuna lava, vana va Seruya va ni matimba swinene eka mina. Onge Yehovha a nga tlherisela muendli wa swo biha hi ku landza vubihi byakwe.”
12  Yehovha a rhumela Natani eka Davhida. Kutani a fika eka yena, a n’wi byela a ku: “A ku ri ni vavanuna vambirhi emutini wun’we, un’wana a fuwile kasi un’wana a pfumala.
2  Wanuna la fuweke a a ri ni tinyimpfu to tala ngopfu ni tihomu;
3  kambe wanuna la pfumalaka a a nga ri na nchumu handle ka xinyimpfana xin’we xa ntswele lexitsongo, lexi a a xi xavile. A a xi londzovota xi hanya, a xi kula xi ri na yena ni vana vakwe. A xi dya eka xiphemunyana xakwe, xi nwa eka xinwelo xakwe, a xi etlela exifuveni xakwe, a xi fana ni n’wana wa nhwanyana eka yena.
4  Endzhaku ka nkarhi ku fika muendzi eka wanuna la fuweke, kambe a tshika ku teka swin’wana eka tinyimpfu ta yena ni tihomu ta yena leswaku a swi lunghiselela muendzi la teke eka yena. Hiloko a teka xinyimpfana xa ntswele xa wanuna la pfumalaka, a xi lunghiselela wanuna la teke eka yena.”
5  Kutani Davhida a n’wi hlundzukela ngopfu wanuna loyi, lerova a byela Natani a ku: “Leswi Yehovha a hanyaka, wanuna la endlaka leswi u faneriwa hi ku fa!
6  Naswona hikwalaho ka xinyimpfana xa ntswele u fanele a xi riha hi swa mune, hikwalaho ka leswi a endleke nchumu lowu ni hikwalaho ka leswi a nga vangiki na ntsetselelo.”
7  Kutani Natani a ku eka Davhida: “Wanuna loyi hi wena! Yehovha Xikwembu xa Israyele u te, ‘Mina ndzi ku tote u va hosi ya Israyele, ndzi ku kutsurile evokweni ra Sawulo.
8  A ndzi swi rhandza ku ku nyika yindlu ya hosi ya wena ni vasati vakwe exifuveni xa wena, ni ku ku nyika yindlu ya Israyele ni ya Yuda. Loko a swi nga ringananga, a ndzi swi rhandza ku ku engetela swilo swo fana ni leswi ni swin’wana.
9  Ha yini u langutele rito ra Yehovha ehansi hi ku endla swo biha ematihlweni yakwe? U dlaye Uriya lowa Muheti hi banga, naswona u teke nsati wakwe a va nsati wa wena, yena u n’wi dlaye hi banga ra vana va Amone.
10  Sweswi banga a ri nge suki endlwini ya wena hilaha ku nga riki na makumu, hikwalaho ka leswi u ndzi languteleke ehansi lerova u teka nsati wa Uriya lowa Muheti a va nsati wa wena.’
11  Yehovha u te, ‘Waswivo, ndzi ku pfuxela khombo endlwini ya wena; ndzi ta teka vasati wa wena ematihlweni ya wena ndzi va nyiketa munhu-kuloni, kunene yena u ta etlela ni vasati va wena ehansi ka mahlo ya dyambu leri.
12  Hikwalaho ka leswi wena u swi endleke exihundleni, mina ndzi ta endla nchumu lowu emahlweni ka tiko hinkwaro ra Israyele ni le mahlweni ka dyambu.’”
13  Davhida a byela Natani a ku: “Ndzi dyohele Yehovha.” Natani a ku eka Davhida: “Yehovha na yena u tshika xidyoho xa wena xi hundza. A wu nge fi.
14  Kambe ke, hikwalaho ka leswi handle ko kanakana u khomeke Yehovha hi ndlela leyi nga kombisiki xichavo, hi nchumu lowu, na yena n’wana loyi u nga ta velekeriwa yena, entiyisweni u ta fa.”
15  Kutani Natani a ya ekaya rakwe. Hiloko Yehovha a n’wi twisa ku vava n’wana loyi nsati wa Uriya a n’wi tswaleleke Davhida lerova a vabya.
16  Davhida a sungula ku lava Xikwembu xa ntiyiso hikwalaho ka mufana loyi, Davhida a titsona swakudya hakunene, a nghena a etlela vusiku byebyo, a pavalala emisaveni.
17  Kutani vakulukumba va yindlu yakwe va yima eka yena va n’wi pfuxa emisaveni, kambe a nga pfumelanga ku dya xinkwa na vona.
18  Hiloko hi siku ra vunkombo n’wana a fa. Malandza ya Davhida a ma chava ku n’wi byela leswaku n’wana u file; hikuva ma te: “Maswivo! Loko n’wana a ha hanya hi vulavule na yena, a nga ri yingisanga rito ra hina; kutani, xana hi ta n’wi byerisa ku yini, hi ku, ‘N’wana u file’? Kunene u ta endla nchumu wo biha.”
19  Loko Davhida a vona leswaku malandza yakwe a ma hleva-hleva, Davhida a sungula ku swi xiya leswaku n’wana u file. Kutani Davhida a ku eka malandza yakwe: “Xana n’wana u file?” Hiloko va ku: “U file.”
20  Kutani Davhida a suka a yima emisaveni, a hlamba naswona a tola mafurha, a cinca ni minkhancu, a nghena endlwini ya Yehovha a tiwisela ehansi; endzhaku ka sweswo a nghena endlwini yakwe a kombela, kutani hi ku hatlisa va veka xinkwa emahlweni ka yena, a sungula ku dya.
21  Hikwalaho malandza ya yena ma ku eka yena: “Xana nchumu lowu u wu endleke wu vula yini? U titsone swakudya hikwalaho ka n’wana loko a ha hanya, u tshamela ku rila; hi ku hatlisa loko n’wana a fa u suke u yima u sungula ku dya xinkwa.”
22  Hiloko a ku: “Loko n’wana a ha hanya ndzi titsone swakudya, ndzi tshamela ku rila, hikuva ndzi tibyele ndzi ku, ‘I mani la swi tivaka, kumbexana Yehovha a nga ndzi komba tintswalo, kunene n’wana a hanya?’
23  Sweswi, leswi a feke, ha yini ndza ha titsona swakudya? Xana ndzi nga swi kota ku tlhela ndzi n’wi vuyisa? Mina ndzi nga ya eka yena, kambe yena a nge vuyeli eka mina.”
24  Davhida a sungula ku chavelela Bati-xeba nsati wakwe. Nakambe a nghena eka yena a etlela na yena. Hi ku famba ka nkarhi a tswala n’wana, vito rakwe a thyiwa Solomoni. Yehovha hi yexe a a n’wi rhandza.
25  Kutani a rhumela Natani lowa muprofeta, a n’wi thya vito ra Yedidaya, hikwalaho ka Yehovha.
26  Yowabu a ya emahlweni a lwa na Rhaba wa vana va Amone kutani a teka muti wa mfumo wolowo.
27  Hiloko Yowabu a rhumela varhumiwa eka Davhida, a ku: “Ndzi lwe na Rhaba. Ndzi tlhele ndzi teka muti wa mati.
28  Kutani hlengeleta vanhu hinkwavo va dzima mixaxa ku lwa ni muti lowu, u wu teka; leswaku ku nga vi mina la nga ta teka muti lowu, naswona vito ra mina ri nga vitaniwi ehenhla ka wona.”
29  Hikwalaho Davhida a hlengeleta vanhu hinkwavo a ya eRhaba, a wu hlasela, a wu teka.
30  Kutani a teka harhi ya Malikomo enhlokweni yakwe, leyi ntiko wa yona a yi ri talenta ya nsuku swin’we ni maribye ya risima; yi va enhlokweni ya Davhida. Swilo leswi va swi phangeke swa muti wolowo, leswi va swi humeseke a swi tele ngopfu.
31  Kutani vanhu lava a va ri eka wona, u va humesile leswaku a va veka va saha maribye ni ku tirha hi switirho leswi karihaka swa nsimbi ni le ka swihloka swa nsimbi, u va tirhise ku endla switina. Hi yona ndlela leyi a endleke ha yona emitini  hinkwayo ya vana va Amone. Eku heteleleni Davhida ni vanhu hinkwavo va vuyela eYerusalema.
