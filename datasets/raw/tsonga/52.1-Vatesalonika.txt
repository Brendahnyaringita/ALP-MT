4  Xo hetelela, vamakwerhu, ha mi kombela ni ku mi khongotela hi Hosi Yesu, tanihi leswi mi amukeleke xiletelo lexi humaka eka hina malunghana ni ndlela leyi mi faneleke mi famba ha yona mi tsakisa Xikwembu, hilaha entiyisweni n’wina mi fambaka hakona, leswaku mi hambeta mi swi endla hi xitalo swinene.
2  Hikuva ma swi tiva swileriso leswi hi mi nyikeke swona hi Hosi Yesu.
3  Hikuva Xikwembu xi rhandza leswaku mi kwetsimisiwa, mi papalata vumbhisa;
4  leswaku un’wana ni un’wana wa n’wina a tiva ndlela yo lawula xibya xakwe hi ku kwetsima ni ku xiximeka,
5  ku nga ri hi ku navela ka ku lava vuxaka bya rimbewu loku fanaka ni loku matiko lama nga tiviki Xikwembu ma nga na kona;
6  leswaku ku nga vi na loyi swi fikaka laha a onhaka ni ku nghenelela etimfanelweni ta makwavo emhakeni leyi, hikuva Yehovha hi yena la xupulaka eka swilo leswi hinkwaswo, hilaha hi mi byeleke hakona ka ha ri emahlweni hi tlhela hi mi nyika vumbhoni bya rixaladza.
7  Hikuva Xikwembu a xi hi vitanelanga ethyakeni, kambe xi hi vitanile mayelana ni vukwetsimi.
8  Hikwalaho, munhu la honisaka, a nga honisi munhu, kambe u honisa Xikwembu, lexi vekaka moya wa xona lowo kwetsima eka n’wina.
9  Hambiswiritano, malunghana ni rirhandzu ra vumakwerhu, a swi lavi leswaku hi mi tsalela nchumu, hikuva n’wina mi dyondzisiwa hi Xikwembu leswaku mi rhandzana;
10  naswona, entiyisweni, mi swi endlela vamakwerhu hinkwavo eMakedoniya hinkwaro. Kambe ha mi khongotela, vamakwerhu, leswaku mi hambeta mi swi endla hi mpimo lowu teleke swinene,
11  naswona swi endleni xikongomelo xa n’wina ku hanya hi ku rhula ni ku karhatekela timhaka ta n’wina ni ku tirha hi mavoko ya n’wina, hilaha hi mi leriseke hakona;
12  leswaku mi ta famba hi ku tenga eka vanhu va le handle naswona mi nga pfumali nchumu.
13  Ku tlula kwalaho, vamakwerhu, a hi lavi leswaku mi pfumala vutivi malunghana ni lava etleleke eku feni; leswaku mi nga vi na mbitsi hilaha hinkwavo lava nga riki na ntshembo va endlaka hakona.
14  Hikuva loko hi pfumela leswaku Yesu u file a tlhela a pfuka, kutani, na vona, lava etleleke eku feni ha Yesu, Xikwembu xi ta va vuyisa na yena.
15  Hikuva hi mi byela hi rito ra Yehovha, leswaku hina lava hanyaka lava poneke ku fikela eka vukona bya Hosi a hi nge va rhangeli nikatsongo lava etleleke eku feni;
16  hikuva Hosi hi yoxe yi ta xika hi le tilweni hi rito ro lerisa, hi rito ra ntsumi leyikulu ni hi mhalamhala ya Xikwembu, kutani lava feke evun’weni na Kreste va ta sungula va pfuka.
17  Endzhaku hina lava hanyaka lava poneke, hi ta tekiwa swin’we na vona hi ri emapapeni hi ya hlangana ni Hosi emoyeni; xisweswo hi ta va ni Hosi minkarhi hinkwayo.
18  Hikwalaho hambetani mi chavelelana hi marito lawa.
5  Kutani loko ku ri ta minkarhi ni ta tinguva, vamakwerhu, a mi lavi ku tsaleriwa nchumu.
2  Hikuva n’wina mi swi tiva kahle swinene leswaku siku ra Yehovha ri ta kukotisa khamba nivusiku.
3  Loko va ku: “Ku rhula ni nsirhelelo,” kutani ndzoviso wa xitshuketa wu ta va wela hi xihatla kukotisa xitlhavi xa maxangu eka wansati la tikeke; naswona a va nge baleki nikatsongo.
4  Kambe n’wina, vamakwerhu, a mi le munyameni, lerova siku rero a ri nge mi jumi hilaha ri jumaka makhamba hakona,
5  hikuva hinkwenu mi vana va ku vonakala ni vana va nhlikanhi. A hi va vusiku kumbe munyama.
6  Hikwalaho, hi nga etleli ku fana ni lavan’wana hinkwavo lava etlelaka, kambe a hi hitekeni hi hlayisa mianakanyo ya hina leyi hlutekeke.
7  Hikuva lava etlelaka va tolovele ku etlela nivusiku, ni lava dakwaka va tala ku dakwa nivusiku.
8  Kambe loko ku ri hina va nhlikanhi, a hi hlayiseni mianakanyo ya hina leyi hlutekeke naswona hi vehela xisirhelelo xa xifuva xa ripfumelo ni rirhandzu, ntshembo wa ku ponisiwa wu va xihuku xa hina;
9  hikuva Xikwembu a xi hi avelanga vukarhi, kambe xi hi avele ku kuma ku ponisiwa hi Hosi ya hina Yesu Kreste.
10  U hi ferile, leswaku hi ta hanya swin’we na yena, ku nga khathariseki leswaku ha hiteka kumbe hi etlele.
11  Hikokwalaho hambetani mi chavelelana, mi akana, hilaha entiyisweni mi endlaka hakona.
12  Kutani ha mi kombela, vamakwerhu, leswaku mi xixima lava tirhaka hi matimba exikarhi ka n’wina, lava va mi ungamelaka eHosini, lava va mi tsundzuxaka;
13  ni ku va nyika xichavo lexi tlulaka ngopfu lexi tolovelekeke hi rirhandzu hikwalaho ka ntirho wa vona. Vanani ni ku rhula un’wana eka un’wana.
14  Hi hala tlhelo, ha mi khongotela, vamakwerhu, tsundzuxani lava nga hlelekangiki, vulavulani hi ku chavelela eka mimoya-xiviri leyi karhatekeke, seketelani lava tsaneke, vanani ni mbilu yo leha eka hinkwavo.
15  Tiyisekani leswaku ku nga vi na munhu la tlheriselaka swo biha hi swo biha eka van’wana, kambe minkarhi hinkwayo mi lavisisa leswi nga swinene exikarhi ka n’wina ni le ka vanhu van’wana hinkwavo.
16  Tsakani minkarhi hinkwayo.
17  Khongelani minkarhi hinkwayo.
18  Nkhensani mayelana ni hinkwaswo. Hikuva leswi i ku rhandza ka Xikwembu evun’weni na Kreste Yesu malunghana na n’wina.
19  Mi nga wu timi ndzilo wa moya.
20  Mi nga ku hlekuli ku profeta.
21  Tiyisekani hi swilo hinkwaswo; khomelelani swi tiya eka leswinene.
22  Papalatani mixaka hinkwayo ya vuhomboloki.
23  Onge xona Xikwembu xa ku rhula xi nga mi kwetsimisa hi ku helela. Onge moya ni moya-xiviri ni miri wa n’wina vamakwerhu swi nga hlayisiwa swi hanyile etimhakeni hinkwato hi mukhuva lowu pfumalaka xisandzu eka vukona bya Hosi ya hina Yesu Kreste.
24  Loyi a mi vitanaka wa tshembeka, naswona u ta tlhela a swi endla.
25  Vamakwerhu, hambetani mi hi khongelela.
26  Xewetani vamakwerhu hinkwavo hi ku ntswontswa ko kwetsima.
27  Ndzi mi lerisa swinene hi Hosi leswaku papila leri ri hlayeriwa vamakwerhu hinkwavo.
28  Musa lowu nga faneriwiki wa Hosi ya hina Yesu Kreste a wu ve na n’wina.
1  Mina Pawulo na Silvhano na Timotiya, eka vandlha ra Vatesalonika leri nga ni vun’we ni Xikwembu Tatana ni Hosi Yesu Kreste: Onge mi nga va ni musa lowu nga faneriwiki ni ku rhula.
2  Minkarhi hinkwayo hi nkhensa Xikwembu loko hi vulavula malunghana na n’wina hinkwenu eswikhongelweni swa hina,
3  hikuva minkarhi hinkwayo hi tsundzuka ntirho wa n’wina wo tshembeka ni ku tikarhata ka n’wina ka rirhandzu ni ku tiyisela ka n’wina hikwalaho ka ntshembo lowu mi nga na wona eHosini ya hina Yesu Kreste emahlweni ka Xikwembu tlhelo Tata wa hina.
4  Hikuva ha swi tiva leswaku xi mi hlawurile, n’wina vamakwerhu lava rhandziwaka hi Xikwembu,
5  hikuva mahungu lamanene lawa hi ma chumayelaka a ma humelelanga exikarhi ka n’wina hi ku vulavula ntsena kambe ni hi matimba ni moya lowo kwetsima ni ku khorwiseka lokukulu, tanihi leswi mi swi tivaka leswaku hi ve vanhu va muxaka muni eka n’wina hi swi endlela n’wina;
6  naswona mi ve vatekeleri va hina ni va Hosi, hileswi mi amukeleke rito ehansi ka nhlomulo lowukulu hi ntsako wa moya lowo kwetsima,
7  lerova mi ve xikombiso eka vapfumeri hinkwavo eMakedoniya ni le Akaya.
8  Mhaka hileswaku, rito ra Yehovha a mi ri twarisanga eMakedoniya ni le Akaya ntsena, kambe ripfumelo ra n’wina eka Xikwembu ri hangalake hinkwako-nkwako etindhawini ta le kule, lerova a swi lavi leswaku hi vula nchumu.
9  Hikuva vona hi voxe va hambeta va vika ndlela leyi hi ngheneke ha yona ro sungula exikarhi ka n’wina ni ndlela leyi mi hundzukeleke eka Xikwembu ha yona mi suka eswifanisweni swa n’wina swa hava leswaku mi va mahlonga ya Xikwembu lexi hanyaka ni xa ntiyiso,
10  ni ku rindzela N’wana wa xona la humaka ematilweni, loyi xi n’wi pfuxeke eka lava feke, ku nga Yesu, la hi kutsulaka evukarhini lebyi taka.
2  Hakunene, n’wina ma swi tiva, vamakwerhu, leswaku ku mi endzela ka hina a ku vanga ka hava,
2  kambe loko hi rhange hi xaniseka ni ku rhukaniwa (hilaha mi tivaka hakona) eFilipiya, mi tiva ndlela leyi hi kumeke vurhena ha yona hikwalaho ka Xikwembu xa hina, bya ku mi byela mahungu lamanene ya Xikwembu hi ku lwa lokukulu ngopfu.
3  Hikuva xikhongotelo lexi hi xi nyikelaka a xi humi exihoxweni kumbe ethyakeni kumbe hi vuxisi,
4  kambe, leswi Xikwembu xi hi kambeleke ku vona loko hi fanelekela ku tamerisiwa mahungu lamanene, hikwalaho, a hi vulavuli hi ndlela leyi tsakisaka vanhu, kambe leyi tsakisaka Xikwembu, lexi kambelaka timbilu ta hina.
5  Entiyisweni, a hi si tshama hi humelela hi ri ni mavulavulelo ya ku titlhoma tinsiva, (hilaha mi tivaka hakona) kumbe hi vuxisi leswaku hi navela, Xikwembu i mbhoni ya swona!
6  Naswona a hi ku lavanga ku dzunisiwa loku humaka eka vanhu, e-e, hambi ku ri loku humaka eka n’wina kumbe eka van’wana, hambileswi hi nga vaka ndzhwalo wo tika hileswi hi nga vaapostola va Kreste.
7  Ku hambana ni sweswo, hi ve ni ku olova eka n’wina, hi ndlela leyi manana la wundlaka a khathalelaka vana vakwe ha yona.
8  Kutani, hikwalaho ko va ni xinakulobye xa rirhandzu eka n’wina, leswi hi swi tsakeleke swinene a hi ku hundzisela mahungu lamanene ya Xikwembu ntsena eka n’wina, kambe ni mimoya-xiviri ya hina, hikuva mi ve lava rhandzekaka eka hina.
9  Hakunene, vamakwerhu, ma ku tsundzuka ku tikarhata ka hina ni ntirho wa hina wo tika. Ku chumayela ka hina mahungu lamanene ya Xikwembu eka n’wina hi ku endle hi ri karhi hi tirha vusiku ni nhlikanhi, leswaku hi nga rhwexi ni un’we wa n’wina ndzhwalo wo tika.
10  N’wina mi timbhoni, ni Xikwembu i mbhoni, ta ndlela leyi hi tikombeke hi tshembeka ha yona ni ku lulama ni ku pfumala xisandzu eka n’wina vapfumeri.
11  Hi ku pfumelelana ni sweswo mi yi tiva kahle ndlela leyi kotisaka leyi tatana a va endlelaka ha yona vana va yena, leyi hi hambeteke hi khongotela ha yona un’wana ni un’wana wa n’wina, hi mi chavelela ni ku mi nyikela vumbhoni,
12  leswaku eku heteleleni mi ta hambeta mi famba hi mukhuva lowu fanelaka Xikwembu lexi xi mi vitanelaka emfun’weni wa xona ni le ku vangameni ka xona.
13  Hakunene, hi yona mhaka leyi na hina hi nkhensaka Xikwembu nkarhi hinkwawo, hikuva loko mi amukela rito ra Xikwembu, leri mi ri tweke eka hina, mi ri amukerile, ku nga ri kukotisa rito ra vanhu, kambe, mi ri amukele hilaha ri nga hakona hakunene rito ra Xikwembu, leri ri tirhaka ntsena ni le ka n’wina vapfumeri.
14  Hikuva vamakwerhu, mi ve vatekeleri va mavandlha ya Xikwembu lama nga eYudiya evun’weni na Kreste Yesu, hikuva na n’wina mi sungule ku xanisiwa hi varikwenu hi swilo leswi fanaka ni leswi na vona va xanisiweke ha swona hi Vayuda,
15  lava dlayeke hambi ku ri Hosi Yesu ni vaprofeta kutani va hi xanisa. Ku tlula kwalaho, a va xi tsakisi Xikwembu, kambe va lwisana ni leswi vuyerisaka vanhu hinkwavo,
16  hileswi va ringetaka ku hi sivela ku vulavula ni vanhu va matiko leswaku vanhu va matiko va ta ponisiwa, leswi vangeke leswaku minkarhi hinkwayo va tatisa hi ku helela swidyoho swa vona. Kambe eku heteleleni vukarhi bya xona byi te eka vona.
17  Loko ku ri hina, vamakwerhu, loko hi hambanisiwe na n’wina nkarhi wo koma, hi xiviri, ku nga ri embilwini, hi tiyimisele swinene ku tlula hilaha ku tolovelekeke ku vona swikandza swa n’wina hi ku navela lokukulu.
18  Hikwalaho a hi lava ku ta eka n’wina, ina, mina Pawulo, ro sungula ni ra vumbirhi, kambe Sathana u hingakanye ndlela ya hina.
19  Hikuva hi wihi ntshembo wa hina kumbe ntsako kumbe harhi ya ku khana—kasi, entiyisweni xana a hi n’wina?—emahlweni ka Hosi ya hina Yesu eka vukona byakwe?
20  Hakunene mi ku vangama ni ntsako wa hina.
3  Hikwalaho, loko hi tsandzeka ku ya emahlweni hi tiyisela, hi vone swi ri swinene ku sala hi ri swerhu eAtena;
2  kutani hi rhumele Timotiya, makwerhu tlhelo mutirheli wa Xikwembu hi mahungu lamanene malunghana na Kreste, leswaku a mi tiyisa ni ku mi chavelela hikwalaho ka ripfumelo ra n’wina,
3  leswaku ku nga vi na munhu la ninginisiwaka hi mahlomulo lawa. Hikuva n’wina ma swi tiva leswaku hi vekeriwe swilo leswi.
4  Nakambe, entiyisweni loko ha ha ri na n’wina, a hi mi byela ka ha ri emahlweni leswaku hi ta weriwa hi nhlomulo, hilaha swi endlekeke hakona ni hilaha mi tivaka hakona.
5  Hakunene, hi yona mhaka leyi loko ndzi tsandzeka ku ya emahlweni ndzi tiyisela, ndzi n’wi rhumile leswaku ndzi ta tiva hi ta vutshembeki bya n’wina, swi nga ha endleka hi ndlela yo karhi Muringi a va a mi ringile, naswona ku tikarhata ka hina ku nga ha va ku hundzuke ka hava.
6  Kambe Timotiya wa ha ku ta eka hina a huma eka n’wina naswona u hi nyike mahungu lamanene hi vutshembeki ni rirhandzu ra n’wina, ni leswaku mi tshama mi ri karhi mi hi tsundzuka kahle minkarhi hinkwayo, hakunene mi navela ku hi vona hi ndlela leyi fanaka ni leyi na hina hi navelaka ku mi vona ha yona.
7  Hi yona mhaka leyi vamakwerhu, hi chaveleriweke ha n’wina eka hinkwaswo leswi a hi swi pfumala ni le nhlomulweni wa hina hikwalaho ka vutshembeki lebyi mi byi kombaka,
8  hikuva sweswi ha hanya loko mi yima mi tiyile eHosini.
9  Hikuva hi nga xi nkhensa ha yini Xikwembu malunghana na n’wina hi hakela ntsako hinkwawo lowu hi tsakaka ha wona hikwalaho ka n’wina emahlweni ka Xikwembu xa hina,
10  kasi vusiku ni nhlikanhi hi endla swikombelo leswi swi tlulaka ngopfu leswi tolovelekeke leswaku hi vona swikandza swa n’wina ni ku lulamisa swilo leswi pfumalekaka malunghana ni ripfumelo ra n’wina?
11  Onge sweswi Xikwembu tlhelo Tata wa hina hi byakwe ni Hosi ya hina Yesu va nga kongomisa ndlela ya hina yo ta eka n’wina hilaha ku humelelaka.
12  Ku tlula kwalaho, onge Hosi yi nga mi andzisa, ina, yi mi kurisa, erirhandzwini un’wana eka un’wana ni le ka hinkwavo, hilaha na hina hi endlaka hakona eka n’wina;
13  ku endlela leswaku yi ta tiyisa timbilu ta n’wina, ti pfumala xisandzu eku kwetsimeni emahlweni ka Xikwembu tlhelo Tata wa hina eka vukona bya Hosi ya hina Yesu ni vakwetsimi va yena hinkwavo.
