4  Hikokwalaho leswi Kreste a xanisekeke a ri wa nyama, na n’wina hlomani hi xiyimo lexi fanaka xa mianakanyo; hikuva munhu loyi a xanisiweke a ri wa nyama u tshike swidyoho,
2  ku endlela leswaku enkarhini wakwe lowu seleke a ri wa nyama, a nga ha tlheli a hanyela ku navela ka vanhu nikatsongo, kambe a hanyela ku rhandza ka Xikwembu.
3  Hikuva wu ringene nkarhi lowu hundzeke lowu ha wona a mi endla ku rhandza ka matiko loko ma ha ya emahlweni ni swiendlo swa ku tikhoma ko biha, ku navela ko biha, ku kukutlela vhinyo, minkhuvo ya huwa, mimphikizano ya ku nwa, ni ku gandzela swifaniso swa hava loku hambaneke ni nawu.
4  Hikwalaho ka leswi mi nga hambetiki mi tsutsuma na vona endleleni leyi yaka exidziveni lexi fanaka xa manyala, va hlamala naswona va tshamela ku vulavula ha n’wina hi ku tseketsela.
5  Kambe vanhu lava va ta tihlamulela eka loyi a lunghekeleke ku avanyisa lava hanyaka ni lava feke.
6  Entiyisweni, hikwalaho ka xikongomelo lexi mahungu lamanene ma vuriwile ni le ka lava feke, leswaku va avanyisiwa hi tlhelo ra nyama hi ku ya hi langutelo ra vanhu kambe va hanya hi tlhelo ra moya hi ku ya hi langutelo ra Xikwembu.
7  Kambe makumu ya swilo hinkwaswo ma tshinele. Hikokwalaho, hlutekani emianakanyweni, naswona mi xalamuka eswikhongelweni.
8  Ku tlula hinkwaswo, rhandzanani hi rirhandzu ro enta, hikuva rirhandzu ri funengeta swidyoho swo tala.
9  Kombisanani malwandla, mi nga dzumadzumi.
10  Hi ku ya hilaha un’wana ni un’wana a amukeleke nyiko hakona, tirhisani nyiko leyi leswaku mi tirhelana ha yona tanihi valanguteri lavanene va musa lowu nga faneriwiki wa Xikwembu lowu kombisiwaka hi tindlela to hambana-hambana.
11  Loko mani na mani a vulavula, marito yakwe a ma fane ni marito lama hlawulekisiweke ya Xikwembu; loko mani na mani a tirhela van’wana, a a va tirhele a titshege hi ntamu lowu Xikwembu xi wu nyikaka; leswaku eka swilo hinkwaswo Xikwembu xi dzunisiwa ha Yesu Kreste. Ku vangama ni matimba i swa xona hi masiku ni masiku. Amen.
12  Varhandziwa, mi nga hlamarisiwi hi ku tshwa loku nga exikarhi ka n’wina, loku endlekaka eka n’wina leswaku mi ringiwa, onge hiloko mi humeleriwa hi nchumu lowu nga tolovelekangiki.
13  Ku hambana ni sweswo, hambetani mi tsaka tanihi leswi mi nga vahlanganyeri eku xanisekeni ka Kreste, leswaku mi tsaka ni ku tsakisisa hi nkarhi wa ku hlavuteriwa ka ku vangama kakwe.
14  Ma tsaka, loko mi rhukaniwa hikwalaho ka vito ra Kreste, hikuva moya wa ku vangama, ku nga moya wa Xikwembu, wu le henhla ka n’wina.
15  Hambiswiritano, a nga tshuki ni un’we wa n’wina a xanisiwa hi ku va mudlayi la dlayaka hi vomu kumbe khamba kumbe muendli wa leswo biha kumbe hi ku nghenelela timhaka ta vanhu van’wana.
16  Kambe loko a xanisiwa hileswi a nga Mukreste, a nga titwi a ri ni tingana, kambe a a tame a dzunisa Xikwembu evitweni leri.
17  Hikuva i nkarhi lowu vekiweke wa leswaku vuavanyisi byi sungula hi yindlu ya Xikwembu. Kutani loko byi rhanga hi hina ku sungula, makumu ya lava nga yingisiki mahungu lamanene ya Xikwembu ma ta va wahi?
18  “Naswona loko swi nonon’hwa leswaku munhu wo lulama a ponisiwa, munhu la nga xiximiki Xikwembu ni mudyohi xana va nga voniwa ni ntshwati wa vona ke?”
19  Hikwalaho, na vona lava xanisekaka hi ku pfumelelana ni ku rhandza ka Xikwembu a va tame va nyikela mimoya-xiviri ya vona eka Mutumbuluxi wo tshembeka va ri karhi va endla leswinene.
5  Hikokwalaho, eka vakulukumba lava nga exikarhi ka n’wina ndzi nyika xikhongotelo lexi, hikuva na mina ndzi nkulukumba swin’we na vona naswona ndzi mbhoni ya ku xaniseka ka Kreste, ni muhlanganyeri wa kona ku vangama loku nga ta hlavuteriwa:
2  Risani ntlhambi wa Xikwembu lowu khathaleriwaka hi n’wina, ku nga ri hi ku sindzisiwa, kambe hi ku swi rhandza; ku nga ri hi ku rhandza mpindzulo wa vukanganyisi, kambe hi mapfundza;
3  ku nga ri ku tikisela lava nga ndzhaka ya Xikwembu, kambe mi va swikombiso entlhambini.
4  Naswona loko murisi lonkulu a humelela, mi ta amukela harhi ya ku vangama leyi nga vuniki.
5  Hi mukhuva lowu fanaka, na n’wina majaha tivekeni ehansi ka vakulukumba. Kambe hinkwenu tikhameni hi mianakanyo yo titsongahata un’wana eka un’wana, hikuva Xikwembu xi lwisana ni lava titlakusaka, kambe lava titsongahataka xi va nyika musa lowu nga faneriwiki.
6  Hikokwalaho, titsongahateni ehansi ka voko ra matimba ra Xikwembu, leswaku xi ta mi tlakusa hi nkarhi lowu faneleke;
7  mi ri karhi mi lahlela ku vilela hinkwako ka n’wina eka xona, hikuva xa mi khathalela.
8  Hlayisani mianakanyo ya n’wina leyi hlutekeke, mi hiteka. Xirha xa n’wina, Diyavulosi, xa famba-famba ku fana ni nghala leyi vombaka, yi lava wa ku n’wi dya.
9  Kambe lwanani na xona, mi tiya eripfumelweni, hi ku tiva leswaku ku xaniseka loku fanaka ku karhi ka endleka enhlengeletanweni hinkwayo ya vamakwenu emisaveni.
10  Kambe, loko mi xaniseke nkarhinyana, Xikwembu xa musa hinkwawo lowu nga faneriwiki, lexi mi vitaneleke eku vangameni ka xona loku nga heriki leswaku mi va ni vun’we na Kreste, xona hi xoxe xi ta hetisa ku leteriwa ka n’wina, xi ta mi tiyisa, xi mi nyika ntamu.
11  Matimba a ma ve ya xona hi masiku. Amen.
12  Hi ku tirhisa Silvhano, makwerhu wo tshembeka, hi ku n’wi tiva ka mina, ndzi mi tsalele hi marito ma nga ri mangani, leswaku ndzi nyikela xikhutazo ni vumbhoni lebyi tiyeke bya leswaku lowu i musa lowu nga faneriwiki wa ntiyiso wa Xikwembu; yimani mi tiya eka wona.
13  Wansati la nga eBabilona, muhlawuriwa wo kota n’wina, wa mi rungula, na Marka n’wana wa mina wa mi rungula.
14  Mi xewetana hi ku ntswontswana ka rirhandzu. Onge hinkwenu lava mi nga ni vun’we na Kreste mi nga va ni ku rhula.
1  Petro, muapostola wa Yesu Kreste, eka vatshami va nkarhinyana lava hangalakeke ePonto, eGalatiya, eKapadokiya, eAsiya ni le Bitiniya, eka lava hlawuriweke
2  hi ku ya hi ku tiva ka ha ri emahlweni ka Xikwembu Tatana, ni hi ku kwetsimisiwa hi moya, hi xikongomelo xa ku va va yingisa naswona va xuviwa hi ngati ya Yesu Kreste: Onge mi nga engeteleriwa musa lowu nga faneriwiki ni ku rhula.
3  A ku dzunisiwe Xikwembu tlhelo Tata wa Hosi ya hina Yesu Kreste, leswi hikwalaho ka tintswalo ta xona letikulu xi hi velekeke hi vuntshwa eka ntshembo lowu hanyaka hi ku pfuxiwa ka Yesu Kreste eka lava feke,
4  lowu hi yisaka endzhakeni leyi nga onhakiki ni leyi nga nyamangiki ni leyi nga vuniki. Mi vekeriwe yona ematilweni,
5  n’wina lava hlayisiwaka hi matimba ya Xikwembu hi ripfumelo leswaku mi kuma ku ponisiwa loku lungheleke ku hlavuteriwa enkarhini wo hetelela.
6  Emhakeni leyi ma tsaka swinene, hambileswi sweswi mi vangeriweke gome hi miringo leyi hambaneke ku ringana nkarhinyana, loko swi fanerile,
7  leswaku mfanelo leyi ringiweke ya ripfumelo ra n’wina, leyi nga ya risima lerikulu swinene ku tlula nsuku lowu lovaka hambiloko wu kamberiwe hi ndzilo, yi kumeka yi ri xivangelo xa ku vongiwa, ku vangamisiwa ni ku xiximiwa eku hlavuteriweni ka Yesu Kreste.
8  Hambileswi mi nga si tshamaka mi n’wi vona, ma n’wi rhandza. Hambileswi mi nga langutangiki yena sweswi, kambe mi kombisa ripfumelo eka yena naswona mi tsaka swinene hi ntsako lowu nga hlamuselekiki ni lowu dzunisiwaka,
9  mi ri karhi mi amukela hakelo ya ripfumelo ra n’wina, ku ponisiwa ka mimoya-xiviri ya n’wina.
10  Malunghana na kona ku ponisiwa loku, vaprofeta lava profeteke hi ta musa lowu nga faneriwiki lowu nga kunguhateriwa n’wina va vutisiseke ha kona hi rixaladza naswona va endleke ndzavisiso wa vukheta.
11  Va hambete va kambisisa leswaku i nguva yihi kumbe i nguva ya muxaka muni leyi moya lowu a wu ri eka vona a wu yi kombisa mayelana na Kreste loko wu nyikela vumbhoni ka ha ri emahlweni malunghana ni ku xaniseka ka Kreste ni ku vangama loku a ku ta landzela sweswo.
12  Va hlavuteriwe leswaku a va nga titirheli, kambe a va tirhela n’wina malunghana ni swilo leswi ma ha ku tivisiwaka swona sweswi hi ku tirhisa lava vuleke mahungu lamanene eka n’wina hi moya lowo kwetsima lowu rhumiweke wu suka etilweni. Tintsumi ti navela ku nyangisisa swona swilo leswi.
13  Kutani hlomiselani mianakanyo ya n’wina ntirho, hlayisani mianakanyo ya n’wina yi ri leyi hlutekeke hi ku helela; vekani ntshembo wa n’wina eka musa lowu nga faneriwiki lowu mi nga ta tiseriwa wona eku hlavuteriweni ka Yesu Kreste.
14  Tanihi vana lava yingisaka, tshikani ku hanya hi ku ya hi ku navela loku a mi ri na kona eku sunguleni hi ku pfumala ka n’wina vutivi,
15  kambe, hi ku landza Mukwetsimi loyi a mi vitaneke, kwetsimani na n’wina eku tikhomeni ka n’wina hinkwako,
16  hikuva ku tsariwile: “Mi fanele mi kwetsima, hikuva mina ndza kwetsima.”
17  Ku tlula kwalaho, loko mi vitana Tatana la avanyisaka a nga yi hi nghohe, kambe a ya hi ntirho wa un’wana ni un’wana, kombisani xichavo hi nkarhi wa vuluveri bya n’wina.
18  Hikuva ma swi tiva leswaku swilo leswi onhakaka, silivhere kumbe nsuku, a mi kutsuriwanga ha swona endleleni ya ku tikhoma ka n’wina loku nga vekiki mihandzu loku mi ku kumeke hi ndhavuko eka vatata wa n’wina.
19  Kambe a ku ri hi ngati ya risima, leyi fanaka ni ya xinyimpfana lexi nga solekiki, lexi pfumalaka xivati, yi nga ya yena Kreste.
20  I ntiyiso, u tiviwe ka ha ri khale misava yi nga si sunguriwa, kambe u humelerile eku heleni ka minkarhi hikwalaho ka n’wina
21  lava mi nga vapfumeri eka Xikwembu ha yena, loyi xi n’wi pfuxeke eka lava feke ivi xi n’wi nyika ku vangama; leswaku ripfumelo ni ntshembo wa n’wina swi va eka Xikwembu.
22  Tanihi leswi mi tengiseke mimoya-xiviri ya n’wina hi ku yingisa ntiyiso, vuyelo bya kona ku nga xinakulobye xa vumakwerhu lexi nga riki na vukanganyisi, rhandzanani swinene ku suka embilwini.
23  Hikuva mi velekiwe hi vuntshwa, ku nga ri hi mbewu leyi onhakaka, kambe hi leyi nga onhakiki leyi tswalaka, hi ku tirhisa rito ra Xikwembu lexi hanyaka ni lexi tshamaka hi masiku.
24  Hikuva “nyama hinkwayo yi fana ni byanyi, naswona ku vangama ka yona hinkwako ku fana ni ku rhumbuka ka byanyi; byanyi bya vuna, ni xiluva xi hohloka,
25  kambe rito ra Yehovha ri tshama hi masiku.” Kutani, hi rona “rito” ra kona, leri vuriweke eka n’wina ri ri mahungu lamanene.
2  Hikwalaho, cukumetani vubihi hinkwabyo ni vuxisi hinkwabyo ni vukanganyisi ni mona ni ku hehla hinkwako,
2  naswona, kukota tincece leta ha ku velekiwaka, hlakulelani ku navela ntswamba wa rito lowu nga pfanganyisiwangiki na nchumu, leswaku ha wona mi kula mi ta ponisiwa,
3  ntsena loko mi nantswile leswaku Hosi yi ni musa.
4  Hi ku ya eka yona onge mi ya eribyeni leri hanyaka, leri entiyisweni ri ariweke hi vanhu, kambe leri hlawuriweke hi Xikwembu ri ri ra risima,
5  na n’wina ma karhi ma akiwa tanihi maribye lama hanyaka mi va yindlu ya moya leswaku mi va vaprista vo kwetsima, leswaku mi nyikela switlhavelo swa moya leswi amukelekaka eka Xikwembu ha Yesu Kreste.
6  Hikuva Tsalwa ri tamele leswi: “Maswivo! Ndzi veka ribye leri hlawuriweke eSiyoni, ribye ra masungulo ra le yinhleni leri nga ra risima; naswona ku hava loyi a kombisaka ripfumelo eka rona la nga ta khomisiwa tingana nikatsongo.”
7  Hikokwalaho, yena i wa nkoka eka n’wina, hikuva mi vapfumeri; kambe eka lava va nga pfumeriki “rona ribye leri vaaki va ri aleke ri ve nhloko ya yinhla,”
8  ni “ribye ra ku khugula ni ribye lerikulu ra xikhunguvanyiso.” Vona va khunguvanyeka hikuva a va yingisi rito. Naswona va hlawuleriwe swona leswi.
9  Kambe n’wina mi “rixaka leri hlawuriweke, vaprista va vuhosi, tiko ro kwetsima, tiko leri nga nhundzu yo hlawuleka, leswaku mi byi twarisa hinkwako-nkwako vunene” bya loyi a mi vitaneke mi huma emunyameni mi nghena eku vonakaleni kakwe loku hlamarisaka.
10  Hikuva khale a mi nga ri tiko kambe sweswi mi tiko ra Xikwembu; a mi ri lava nga kombisiwangiki tintswalo, kambe sweswi mi lava kombisiweke tintswalo.
11  Varhandziwa, ndza mi khongotela tanihi valuveri ni vatshami va nkarhinyana leswaku mi papalata ku navela ka nyama, loku hambetaka ku lwa ni moya-xiviri.
12  Hlayisani ku tikhoma ka n’wina ku ri kunene exikarhi ka matiko, leswaku, eka leswi va mi lumbetaka ha swona onge hi loko mi ri vaendli va leswo biha, va dzunisa Xikwembu hi siku ra ku kambela ka xona hikwalaho ka mintirho leyinene ya n’wina leyi va nga timbhoni leti yi voneke hi mahlo.
13  Hikwalaho ka Hosi tivekeni ehansi ka xivumbiwa xin’wana ni xin’wana lexi nga munhu: hambi eka hosi leyi tlakukeke
14  kumbe eka tindhuna-nkulu, leti rhumiweke hi yona leswaku ti xupula vaendli va leswo biha kambe ti dzunisa vaendli va leswinene.
15  Hikuva ku rhandza ka Xikwembu, i ku va mi miyeta mavulavulelo yo pfumala vutivi ya vanhu lava nga anakanyiki, hi ku endla ka n’wina leswinene.
16  Vanani vanhu lava ntshunxekeke, mi hlayisa ntshunxeko wa n’wina tanihi mahlonga ya Xikwembu, kambe mi nga wu endli xisirhelelo xa leswo biha.
17  Xiximani vanhu va mixaka hinkwayo, rhandzani nhlengeletano ya vamakwenu hinkwayo, chavani Xikwembu, mi xixima hosi.
18  Malandza ya muti a ma tiveke ehansi ka vini va wona hi xichavo lexi faneleke, ku nga ri eka lavanene ni lava anakanyelaka ntsena, kambe ni le ka lava swi nonon’hwaka ku va tsakisa.
19  Hikuva loko un’wana, hikwalaho ka ripfalo eka Xikwembu, a tiyisela ehansi ka swilo leswi tisaka gome naswona a xanisiwa a nga ri na nandzu, sweswo hi leswi amukelekaka.
20  Hikuva hi yihi ndhuma leyi vaka kona loko mi dyoha ivi mi makariwa, kutani mi tiyisela ke? Kambe, loko mi endla leswinene ivi mi xanisiwa, kutani mi tiyisela, sweswo hi leswi amukelekaka eka Xikwembu.
21  Entiyisweni, mi vitaneriwe endleleni leyi, hikuva hambi Kreste u xanisekele n’wina, a mi siyela ntila leswaku mi landzelerisisa mikondzo yakwe.
22  A nga xi endlanga xidyoho, hambi vuxisi a byi kumiwanga enon’wini wakwe.
23  Loko a tseketseriwa, a nga tlheriselanga hi ku tseketsela. Loko a xanisiwa, a nga xungetanga, kambe u hambete a tinyiketa eka loyi a avanyisaka hi ku lulama.
24  Yena hi byakwe u byarhe swidyoho swa hina emirini wa yena emhandzini, leswaku hi hambana ni swidyoho kutani hi hanya hi ku lulama. Naswona “mi horisiwile hi mimpfembeti ya yena.”
25  Hikuva a mi fana ni tinyimpfu, mi pepetseka; kambe sweswi mi vuyele eka murisi ni mulanguteri wa mimoya-xiviri ya n’wina.
3  Hi mukhuva lowu fanaka, n’wina vavasati lava tekiweke, tivekeni ehansi ka vanuna va n’wina, leswaku, loko ku ri ni lava nga yingisiki rito, va ta kokiwa handle ka rito hi ku tikhoma ka vasati va vona,
2  hikwalaho ka leswi va veke timbhoni leti ti ku voneke hi mahlo ku tikhoma ka n’wina loku tengeke swin’we ni xichavo lexi enteke.
3  Naswona mi nga endli ku tisasekisa ka n’wina ku va ka le handle, ka ku horha misisi ni ku vehela swin’wetsin’wetsi swa nsuku kumbe ku ambala tinguvu ta le handle,
4  kambe a ku ve ka munhu la nge xihundleni wa mbilu, la ambaleke swiambalo leswi nga onhakiki swa moya wo rhula ni wo olova, lowu nga ni risima lerikulu emahlweni ka Xikwembu.
5  Hikuva swi tano, eku sunguleni, na vona vavasati vo kwetsima lava a va tshemba Xikwembu a va tisasekisa, va tiveka ehansi ka vanuna va vona,
6  tanihi Sara loyi a a yingisa Abrahama, a n’wi vitana “hosi.” Naswona se mi vana va yena, ntsena loko mi hamba mi endla leswinene naswona mi nga chavi nchumu lexi chavisaka.
7  N’wina vavanuna lava tekeke, hambetani mi tshama na vona hi mukhuva lowu fanaka hi ku ya hi vutivi, mi va xixima leswi va nga xibya xo tsana swinene, xa xisati, tanihi leswi na n’wina mi nga vadyandzhaka va tintswalo leti nga faneriwiki ta vutomi swin’we na vona, leswaku swikhongelo swa n’wina swi nga siveriwi.
8  Xo hetelela, hinkwenu ka n’wina vanani ni mianakanyo leyi fanaka, mi kombisa ntlhaveko wa xinakulobye, mi va ni xinakulobye xa vumakwerhu, mi va ni ntsetselelo lowukulu, mi titsongahata emianakanyweni,
9  mi nga tlheriseli swo biha hi swo biha kumbe ku tseketsela hi ku tseketsela, kambe, ku ri na sweswo, katekisani, hikuva mi vitaneriwe endleleni leyi, leswaku mi ta dya ndzhaka ya nkateko.
10  Hikuva, “loyi a rhandzaka vutomi ni ku vona masiku lamanene, a a sivele ririmi rakwe eka leswo biha ni milomu yakwe yi nga vulavuli vuxisi,
11  kambe a a fularhele leswo biha kutani a endla leswi nga swinene; a a lave ku rhula, a ku landzelela.
12  Hikuva mahlo ya Yehovha ma le ka lavo lulama, naswona tindleve ta yena ti yingisela swikombelo swa vona; kambe xikandza xa Yehovha xi nyenya lava endlaka swilo swo biha.”
13  Kunene, i mani munhu la nga ta mi vavisa loko mi hisekela leswi nga swinene?
14  Kambe, hambiloko mi xaniseka hikwalaho ka ku lulama, ma tsaka. Hambiswiritano, leswi va swi chavaka mi nga swi chavi, naswona mi nga karhateki.
15  Kambe kwetsimisani Kreste tanihi Hosi etimbilwini ta n’wina, nkarhi hinkwawo mi lunghekela ku tihlamulela emahlweni ka mani na mani la lavaka ku tiva hi ta ntshembo lowu mi nga na wona, kambe mi swi endla hi moya wo rhula ni xichavo lexi enteke.
16  Hlayisani ripfalo lerinene, leswaku eka swilo leswi va mi lumbetaka ha swona va khomiwa hi tingana lava solaka ku tikhoma ka n’wina lokunene mayelana na Kreste.
17  Hikuva swa antswa ku xaniseka hikwalaho ka ku endla leswinene, loko ku rhandza ka Xikwembu ku lava sweswo, ku ri ni ku xaniseka hikwalaho ka ku endla swo biha.
18  Phela, hambi Kreste u fe kan’we swi helela kwalaho malunghana ni swidyoho, munhu la lulameke a fela lava nga lulamangiki, leswaku a mi kongomisa eka Xikwembu, yena loyi a dlayiweke a ri wa nyama, kambe a hanyisiweke a ri wa moya.
19  Loko a ri exiyin’weni lexi u tlhele a khoma ndlela yakwe a ya chumayela mimoya leyi nga ekhotsweni,
20  leyi khale a yi nga yingisi loko Xikwembu xa ha rindzile hi ku lehisa mbilu emasikwini ya Nowa, loko ka ha akiwa ngalava, leyi vanhu va nga ri vangani, ku nga mimoya-xiviri ya nhungu, va ponisiweke ha yona ematini.
21  Leswi yelanaka ni leswi na swona swa mi ponisa sweswi, ku nga nkhuvulo, (hayi ku susa thyaka ra nyama, kambe ku kombela ripfalo lerinene eka Xikwembu,) hi ku pfuxiwa ka Yesu Kreste eka lava feke.
22  U le vokweni ra xinene ra Xikwembu, hikuva u khome ndlela a ya etilweni; naswona tintsumi, valawuri ni vaungameri va vekiwe ehansi ka yena.
