10  A ndzi lavi leswaku mi nga swi tivi, vamakwerhu, leswaku vatata wa hina hinkwavo a va ri ehansi ka papa, naswona hinkwavo va pele lwandle
2  kutani hinkwavo va khuvuleriwa eka Muxe hi papa ni hi lwandle;
3  naswona hinkwavo va dye swakudya leswi fanaka swa moya,
4  hinkwavo va nwe swakunwa leswi fanaka swa moya. Hikuva a va nwa eribyeni lerikulu ra moya leri a ri va landzela, naswona ribye rero lerikulu a ri ri Kreste.
5  Nilokoswiritano, vo tala va vona Xikwembu a xi va amukelanga, hikuva va wisiwile emananga.
6  Kutani swilo leswi swi ve swikombiso eka hina, leswaku hi nga vi vanhu lava navelaka swilo swo biha, tanihi leswi vona va swi naveleke.
7  Naswona hi nga vi vagandzeri va swifaniso swa hava, kukotisa leswi van’wana va vona va endleke swona; hilaha ku tsariweke hakona: “Vanhu va tshame ehansi va dya ni ku nwa, kutani va suka va yima va titsakisa.”
8  Naswona hi nga hanyi hi vumbhisa, tanihi leswi van’wana va vona va endleke vumbhisa, kutani ku wa 23 000 ya vona hi siku rin’we.
9  Naswona hi nga ringi Yehovha, tanihi leswi van’wana va vona va n’wi ringeke, kutani va lovisiwa hi tinyoka.
10  Naswona hi nga vi van’unun’uti, tanihi leswi van’wana va vona va n’unun’uteke, kutani va lovisiwa hi mulovisi.
11  Swilo leswi swi va humelerile tanihi swikombiso, naswona swi tsaleriwe leswaku swi va xilemukiso eka hina lava hi fikeriweke hi makumu ya mafambiselo ya swilo.
12  Hikwalaho loyi a ehleketaka leswaku u yimile a a tivonele leswaku a nga wi.
13  A mi si weriwa hi ndzingo loko wu nga ri lowu tolovelekeke evanhwini. Kambe Xikwembu xa tshembeka, a xi nge mi tshiki mi ringiwa hi ndlela leyi tlulaka leswi mi nga swi tiyiselaka, kambe loko mi ringiwa xi ta mi nyika ndlela yo huma, leswaku mi kota ku swi tiyisela.
14  Hikokwalaho, varhandziwa, balekelani ku gandzela swifaniso swa hava.
15  Ndzi vulavula na n’wina tanihi vanhu lava nga ni ku twisisa; swi avanyiseni hi n’wexe leswi ndzi swi vulaka.
16  Xinwelo xa nkateko lexi hi xi katekisaka, xana a hi ku hlanganyela engatini ya Kreste? Xinkwa lexi hi xi phemaka, xana a hi ku hlanganyela emirini wa Kreste?
17  Hikwalaho ka leswi ku nga ni xinkwa xin’we, hina, hambileswi hi nga tala, hi miri wun’we, hikuva hinkwerhu hi dya xinkwa xexo xin’we.
18  Langutani Israyele hi ndlela ya nyama: Xana lava va dyaka switlhavelo a va hlanganyeli swin’we ni alitari?
19  Kutani ndzi ta ku yini? Leswaku lexi nyikeriwaka eka xifaniso xa hava i xa nkoka, kumbe i xifaniso xa hava lexi nga xa nkoka?
20  E-e; kambe ndzi vula leswaku swilo leswi matiko ma swi endlaka switlhavelo ma swi tlhavela madimona, hayi Xikwembu; kutani a ndzi lavi leswaku mi va lava hlanganyelaka ni madimona.
21  A mi nge nwi xinwelo xa Yehovha swin’we ni xinwelo xa madimona; a mi nge dyi “etafuleni ra Yehovha” swin’we ni le tafuleni ra madimona.
22  Kumbe, “xana hi endla leswaku Yehovha a va ni mavondzo”? A hi n’wi tluli hi matimba, a swi tano ke?
23  Swilo hinkwaswo swa pfumeleriwa; kambe a hi swilo hinkwaswo leswi pfunaka. Swilo hinkwaswo swa pfumeleriwa; kambe a hi swilo hinkwaswo leswi akaka.
24  Un’wana ni un’wana a a hambete a lava leswaku ku pfuneka un’wana, hayi yena n’wini.
25  Dyanani hinkwaswo leswi xavisiwaka evuxaviselweni bya nyama, mi nga vutisisi nchumu hikwalaho ka ripfalo ra n’wina;
26  hikuva “misava ni leswi swi teleke eka yona i swa Yehovha.”
27  Loko un’wana eka lava nga riki vapfumeri a mi rhamba, na n’wina mi swi tsakela ku ya, dyanani hinkwaswo leswi vekiweke emahlweni ka n’wina, mi nga vutisisi nchumu hikwalaho ka ripfalo ra n’wina.
28  Kambe loko un’wana a ku eka n’wina: “Lowu i nchumu lowu ku phahliwaka timhamba ha wona,” mi nga dyi hikwalaho ka leswi a swi paluxeke, ni hikwalaho ka ripfalo.
29  Ndzi vula “ripfalo” ra un’wanyana, ku nga ri ra n’wina. Hikuva ha yini ntshunxeko wa mina wu fanele ku avanyisiwa hi ripfalo ra munhu un’wana?
30  Loko ndzi dya hi ku nkhensa, ha yini ku fanele ku vulavuriwa ha mina hi ku tseketsela hikwalaho ka leswi ndzi swi nkhensaka?
31  Hikokwalaho, hambi mi dya kumbe mi nwa kumbe mi endla yini na yini, endlani hinkwaswo leswaku mi vangamisa Xikwembu.
32  Kendlukelani ku va xikhunguvanyiso eka Vayuda ni le ka Magriki ni le ka vandlha ra Xikwembu,
33  tanihi leswi mina ndzi tsakisaka vanhu hinkwavo eka swilo hinkwaswo, ndzi nga lavi leswaku ku pfuneka mina, kambe ku pfuneka vo tala, leswaku va ponisiwa.
4  Munhu a a hi teke hi ri malandza ya Kreste ni valanguteri va swihundla swo kwetsima swa Xikwembu.
2  Handle ka sweswo, emhakeni leyi, leswi laviwaka eka valanguteri hileswaku munhu a kumiwa a tshembekile.
3  Kutani eka mina i mhaka leyitsongo swinene leswaku ndzi kamberiwa hi n’wina kumbe hi huvo ya vanhu. Hambi ku ri mina a ndzi tikambeli.
4  Hikuva a ndzi tivoni nandzu eka nchumu. Nilokoswiritano leswi a swi ndzi kombisi ndzi ri loyi a lulameke, kambe loyi a ndzi kambelaka i Yehovha.
5  Hikwalaho mi nga avanyisi nchumu ku nga si fika nkarhi lowu faneleke, kukondza Hosi yi ta, ku nga yona yi nga ta tisa eku vonakaleni swilo swa xihundla leswi nga swa munyama, ni ku kombisa makungu ya timbilu erivaleni, kutani un’wana ni un’wana u ta vongiwa hi Xikwembu.
6  Vamakwerhu, swilo leswi ndzi swi hundzurile leswaku swi tirha eka mina ni le ka Apolosi ku pfuna n’wina, leswaku mi ta dyondza eka hina nawu lowu nge: “Mi nga hundzeli halahaya ka swilo leswi tsariweke,” ku endlela leswaku mi nga tikukumuxi hi ku rhandza un’wana mi venga un’wanyana.
7  Hikuva i mani la ku endlaka u hambana ni un’wana? Kahle-kahle i yini lexi u nga na xona lexi u nga nyikiwangiki? Kahle-kahle loko u lo nyikiwa, ha yini u tibuma onge a wu lo nyikiwa?
8  Ana se mi enerisekile, a hi swona ke? Ana se mi fuwile, a hi swona ke? Mi sungule ku va tihosi hi nga ri kona, a hi swona ke? Hakunene a ndzi navela leswaku mi va mi sungule ku va tihosi, leswaku na hina hi ta va tihosi swin’we na n’wina.
9  Hikuva ndzi vona onge Xikwembu xi kombise hina vaapostola eku heteleleni hi ri vanhu lava nga ta fa, hikuva hi ve xihlekiso endlwini ya mintlango emisaveni, ni le ka tintsumi ni le vanhwini.
10  Hina hi swiphukuphuku hikwalaho ka Kreste, kambe n’wina mi tlharihile eka Kreste; hina hi tsanile, kambe n’wina mi ni matimba; n’wina mi ni ndhuma leyinene, kambe hina hi khomisiwa tingana.
11  Ku ta fikela sweswi hi tshama hi ri ni ndlala ni torha ni ku pfumala swiambalo leswi eneleke ni ku himeteriwa ni ku pfumala makaya
12  ni ku tirha hi matimba hi mavoko ya hina. Loko hi tseketseriwa, ha katekisa; loko hi xanisiwa, ha tiyisela;
13  loko hi susiwa xindzhuti, ha khongotela; hi fane ni thyaka ra misava, tala ra swilo hinkwaswo, ku ta fikela sweswi.
14  Swilo leswi a ndzi swi tsaleli ku mi khomisa tingana, kambe ndzi swi tsalela ku mi tsundzuxa tanihi vana va mina lava rhandzekaka.
15  Hikuva hambiloko mo va ni vakongomisi va 10 000 eka Kreste, entiyisweni a mi na vatatana vo tala; hikuva ndzi ve tata wa n’wina eka Kreste Yesu hikwalaho ka mahungu lamanene.
16  Hikokwalaho ndza mi kombela, vanani vatekeleri va mina.
17  Hi yona mhaka leyi ndzi rhumelaka Timotiya eka n’wina, tanihi leswi a nga n’wana wa mina loyi a rhandzekaka ni loyi a tshembekaka eHosini; kutani u ta mi tsundzuxa maendlelo ya mina mayelana na Kreste Yesu, hilaha ndzi dyondzisaka hakona kun’wana ni kun’wana evandlheni rihi ni rihi.
18  Van’wana va tikukumuxa onge a ndzi nge ti hakunene eka n’wina.
19  Kambe ndzi ta ta eka n’wina ku nga ri khale, loko Yehovha a swi rhandza, kutani a ndzi nge ma tivi mavulavulelo ya lava va tikukumuxaka, kambe ndzi ta tiva matimba ya vona.
20  Hikuva mfumo wa Xikwembu a wu titsheganga hi mavulavulelo kambe wu titshege hi matimba.
21  Xana mi lava yini? Xana ndzi fanele ku ta eka n’wina hi nkhavi, kumbe hi rirhandzu ni moya wo rhula?
11  Mi va vatekeleri va mina, tanihi leswi mina ndzi nga mutekeleri wa Kreste.
2  Kutani ndza mi bumabumela hikuva eka swilo hinkwaswo ma ndzi anakanya naswona ma yi namarhela mindhavuko, hilaha ndzi yi hundziseleke hakona eka n’wina.
3  Kambe ndzi lava mi tiva leswaku nhloko ya wanuna un’wana ni un’wana i Kreste; kasi nhloko ya wansati i wanuna; kasi nhloko ya Kreste i Xikwembu.
4  Wanuna un’wana ni un’wana loyi a khongelaka kumbe ku profeta a vehele xo karhi enhlokweni yakwe u tsongahata nhloko ya yena;
5  kambe wansati un’wana ni un’wana loyi a khongelaka kumbe ku profeta a nga funengelanga nchumu enhlokweni u tsongahata nhloko ya yena, hikuva swi fana ni loko a ri wansati loyi a byevuleke nhloko.
6  Hikuva loko wansati a nga tifunengeti nchumu, a a tsemete ni misisi; kambe loko wansati a nyuma ku tsemeta misisi kumbe ku yi byevula, a a tifunengete.
7  Hikuva wanuna a nga fanelanga a funengeta nhloko ya yena, tanihi leswi a nga xifaniso ni ku vangama ka Xikwembu; kambe wansati i ku vangama ka wanuna.
8  Hikuva wanuna a nga humi eka wansati, kambe i wansati la humaka eka wanuna;
9  naswona, ku tlula kwalaho, wanuna a nga tumbuluxeriwanga wansati, kambe i wansati la tumbuluxeriweke wanuna.
10  Hi yona mhaka leyi wansati a faneleke a va ni xikombiso xa vulawuri enhlokweni ya yena hikwalaho ka tintsumi.
11  Handle ka sweswo, mayelana ni Hosi wansati a nga vi kona handle ka wanuna, ni wanuna a nga vi kona handle ka wansati.
12  Hikuva tanihi leswi wansati a humaka eka wanuna, ni wanuna u kona hikwalaho ka wansati; kambe swilo hinkwaswo swi huma eka Xikwembu.
13  Avanyisani hi n’wexe: Xana swa fanela leswaku wansati a khongela Xikwembu a nga funengelanga nchumu?
14  Xana ntumbuluko a wu mi dyondzisi leswaku loko wanuna a ri ni misisi yo leha swa n’wi tsongahata;
15  kambe loko wansati a ri ni misisi yo leha, swa n’wi vangamisa ke? Hikuva u nyikiwe misisi ematshan’weni ya xifunengeto xa nhloko.
16  Hambiswiritano, loko munhu a vonaka a lwisana ni ntolovelo wo karhi, a ha ha ri na wun’wana, kasi ni mavandlha ya Xikwembu a ma ha ri na wun’wana.
17  Kambe, hambiloko ndzi mi nyika swiletelo leswi, a ndzi mi bumabumeli, hikuva a mi hlangani hi leswinene kambe mi hlangana hi leswo biha ngopfu.
18  Hikuva xo sungula eka hinkwaswo, ndzi twa leswaku ku ni ku avana exikarhi ka n’wina, loko mi hlengeletana evandlheni; naswona ndza swi kholwa hi mpimo wo karhi.
19  Hikuva swi fanerile leswaku ku va ni mimpambukwa ni le xikarhi ka n’wina, leswaku ni vanhu lava amukelekaka va vonaka exikarhi ka n’wina.
20  Hikokwalaho, loko mi hlengeletana ndhawu yin’we, a swi koteki ku dya xilalelo xa Hosi.
21  Hikuva loko mi xi dya, un’wana ni un’wana u dya xilalelo xa yena ka ha ri emahlweni, lerova un’wana u va ni ndlala kambe un’wanyana u va a pyopyiwile.
22  Hakunene, mi na tona tindlu to dyela ni ku nwela eka tona, a hi swona ke? Kumbe, xana mi ri langutela ehansi vandlha ra Xikwembu ivi mi endla leswaku lava va nga riki na nchumu va khomiwa hi tingana? Xana ndzi ta ku yini eka n’wina? Xana ndzi fanele ku mi bumabumela? Eka leswi a ndzi mi bumabumeli.
23  Hikuva leswi ndzi swi hundziseleke ni le ka n’wina ndzi swi amukele eka Hosi, leswaku Hosi Yesu, evusikwini lebyi a a ta nyiketiwa ha byona u teke xinkwa,
24  kuteloko a nkhensile, a xi phema, a ku: “Leswi swi vula miri wa mina hikwalaho ka n’wina. Tshamani mi ri karhi mi endla leswi leswaku mi ndzi tsundzuka.”
25  A endla hilaha ku fanaka ni hi xinwelo, endzhaku ka loko a dye xilalelo, a ku: “Xinwelo lexi xi vula ntwanano lowuntshwa hikwalaho ka ngati ya mina. Tshamani mi ri karhi mi endla leswi minkarhi hinkwayo loko mi xi nwa leswaku mi ndzi tsundzuka.”
26  Hikuva minkarhi hinkwayo loko mi dya xinkwa lexi ni ku nwa xinwelo lexi, mi hambeta mi huwelela rifu ra Hosi, yi kondza yi fika.
27  Hikwalaho mani na mani loyi a dyaka xinkwa kumbe ku nwa xinwelo xa Hosi swi nga fanelanga u ta va ni nandzu eka miri ni ngati ya Hosi.
28  Munhu a a sungule a tiyiseka leswaku wa fanelaka endzhaku ka ku tikambisisa, kutani hi kona a nga dyaka xinkwa ni ku nwa xinwelo.
29  Hikuva loyi a dyaka ni ku nwa, u dya a tlhela a nwa vuavanyisi ehenhla ka yena, loko miri a nga wu twisisi.
30  Hi yona mhaka leyi vo tala exikarhi ka n’wina va tsaneke ni ku vabya, kasi vo hlayanyana va etlele eku feni.
31  Kambe loko a hi twisisa leswi hina hi nga swona, a hi nga ta avanyisiwa.
32  Hambiswiritano, loko hi avanyisiwa, hi tshinyiwa hi Yehovha, leswaku hi nga gweviwi ni misava.
33  Hikwalaho, vamakwerhu, loko mi hlengeletana leswaku mi dya, rindzanani.
34  Loko un’wana a ri ni ndlala, a a dye ekaya, leswaku mi nga hlengeletani kutani mi avanyisiwa. Kambe timhaka leti seleke ndzi ta ti lulamisa loko ndzi fika kwalaho.
8  Malunghana ni swakudya leswi nyikeriwaka eka swifaniso swa hava: ha swi tiva leswaku hinkwerhu hi na byona vutivi. Vutivi bya tikukumuxa, kambe rirhandzu ra aka.
2  Loko munhu a ehleketa leswaku u tiva xo karhi, u va a nga si xi tiva hilaha a faneleke ku xi tiva hakona.
3  Kambe loko munhu a rhandza Xikwembu, u tiviwa hi xona.
4  Kutani malunghana ni ku dya swakudya leswi nyikeriwaka eka swifaniso swa hava, ha swi tiva leswaku xifaniso xa hava a hi nchumu emisaveni, ni leswaku ku ni Xikwembu xin’we ntsena.
5  Hikuva hambileswi ku nga ni lava vuriwaka “swikwembu,” hambi etilweni kumbe emisaveni, tanihi leswi ku nga ni “swikwembu” swo tala ni “tihosi” to tala,
6  kahle-kahle eka hina ku ni Xikwembu xin’we, ku nga Tatana, loyi swilo hinkwaswo swi humaka eka yena, naswona hina hi va yena; nakambe ku ni Hosi yin’we, ku nga Yesu Kreste, loyi swilo hinkwaswo swi veke kona ha yena, naswona na hina hi ve kona ha yena.
7  Nilokoswiritano, a hi vanhu hinkwavo lava nga ni vutivi lebyi; kambe van’wana, hikwalaho ka leswi va toloveleke xifaniso xa hava ku ta fika sweswi, va dya swakudya tanihi nchumu lowu nyikeriwaka eka xifaniso xa hava, kutani ripfalo ra vona ri va leri nyameke hileswi ri tsaneke.
8  Kambe swakudya a swi nge endli leswaku hi amukeleka eka Xikwembu; loko hi nga dyi, a hi kayiveli nchumu, naswona loko hi dya, a hi vuyeriwi hi nchumu.
9  Kambe tshamani mi ri karhi mi tivonela leswaku mfanelo leyi ya n’wina hi ndlela yo karhi a yi vi xikhunguvanyiso eka lava tsaneke.
10  Hikuva loko un’wana o ku vona, wena loyi u nga ni vutivi, u vurhame eswakudyeni etempeleni ya swifaniso swa hava, xana ripfalo ra yoloye la tsaneke a ri nge tiyisiwi lerova a dya swakudya leswi nyikeriweke swifaniso swa hava?
11  Kunene, munhu loyi a tsaneke u onhiwa hi vutivi bya n’wina, kasi i makwenu loyi Kreste a n’wi feleke.
12  Kambe loko mi dyohela vamakwenu hi ndlela yoleyo, kutani mi vavisa ripfalo ra vona leri tsaneke, mi dyohela Kreste.
13  Hikokwalaho, loko swakudya swi khunguvanyisa makwerhu, a ndzi nge he pfuki ndzi dye nyama nikatsongo, leswaku ndzi nga khunguvanyisi makwerhu.
16  Malunghana ni nhlengo lowu nga wa vakwetsimi, hilaha ndzi leriseke hakona emavandlheni ya Galatiya, na n’wina endlani hi ndlela yoleyo.
2  Siku rin’wana ni rin’wana ro sungula evhikini, un’wana ni un’wana wa n’wina a a veke swo karhi etlhelo endlwini ya yena a swi hlayisa, hi ku ya hilaha a fuweke hakona, leswaku ku nga endliwi mihlengo hi nkarhi lowu ndzi nga ta fika ha wona.
3  Kambe loko ndzi fika kwahalano, vanhu van’wana ni van’wana lava mi va bumabumelaka hi mapapila, hi vona ndzi nga ta va rhuma leswaku va yisa nyiko ya n’wina ya musa eYerusalema.
4  Hambiswiritano, loko swi fanela leswaku na mina ndzi ya kona, va ta famba na mina.
5  Kambe ndzi ta ta eka n’wina loko ndzi hundze hi le Makedoniya, hikuva ndzi ya hundza hi le Makedoniya;
6  kumbexana ndzi ta tshama na n’wina, hambi ku ri ku heta vuxika hinkwabyo na n’wina, leswaku mi ta ndzi heleketanyana laha ndzi yaka kona.
7  Hikuva a ndzi lavi ku mi vona sweswi ntsena loko ndzi hundza, hikuva ndzi tshemba leswaku ndzi ta tshama na n’wina nkarhinyana, loko Yehovha a swi pfumelela.
8  Kambe ndza ha ta tshama aEfesa kukondza ku fika nkhuvo wa Pentekosta;
9  hikuva ndzi pfulekeriwe hi nyangwa leyikulu leyi yisaka entirhweni, kambe ku ni vakaneti vo tala.
10  Hambiswiritano, loko Timotiya a fika, vonani leswaku a nga tshuki a chava exikarhi ka n’wina, hikuva u endla ntirho wa Yehovha, kukota mina.
11  Hikokwalaho, ku nga tshuki ku va ni loyi a n’wi langutelaka ehansi. N’wi heleketeninyana hi ku rhula, leswaku a ta fika haleno ka mina, hikuva ndzi n’wi rindzile ni vamakwerhu.
12  Loko a ri Apolosi makwerhu, ndzi n’wi komberile ngopfu swinene leswaku a ta eka n’wina ni vamakwerhu, kambe a nga swi rhandzanga nikatsongo ku ta sweswi; kambe u ta ta loko a ri ni nkarhi.
13  Tshamani mi hitekile, yimani mi tiyile eripfumelweni, yanani emahlweni tanihi vavanuna, vanani ni matimba.
14  Timhaka ta n’wina hinkwato a ti endleke hi rirhandzu.
15  Kutani ndza mi khongotela vamakwerhu: Ma swi tiva leswaku vandyangu wa ka Stefanasi i swirhangana swa le Akaya, ni leswaku va tinyiketele ku tirhela vakwetsimi.
16  Onge na n’wina mi nga hambeta mi titsongahata eka vanhu va muxaka wolowo, ni le ka un’wana ni un’wana loyi a khomisanaka na n’wina ni ku gingiriteka.
17  Kambe ndza tsaka hi vukona bya Stefanasi na Fortunato na Akayiko, hikuva va sive n’wina leswi mi nga riki kona haleno.
18  Hikuva va phyuphyise moya wa mina ni wa n’wina. Hikokwalaho, xiyani vanhu va muxaka wolowo.
19  Mavandlha ya Asiya ma mi rungula. Akhwila na Priska swin’we ni vandlha leri nga endlwini ya vona va mi rungula hi mbilu hinkwayo eHosini.
20  Vamakwerhu hinkwavo va mi rungula. Xewetanani hi ku ntswontswana ko kwetsima.
21  Hi lawa marungula ya mina Pawulo, lama tsariweke hi voko ra mina.
22  Loko munhu a nga ri na xinakulobye eka Hosi, a a rhukaniwe. Oho Hosi ya hina, tana!
23  Onge musa lowu nga faneriwiki wa Hosi Yesu wu nga va na n’wina.
24  Onge rirhandzu ra mina ri nga va na n’wina hinkwenu evun’weni na Kreste Yesu.
9  Xana a ndzi ntshunxekanga? Xana a ndzi muapostola? Xana a ndzi n’wi vonanga Yesu Hosi ya hina? Xana n’wina a mi ntirho wa mina eHosini?
2  Loko ndzi nga ri muapostola eka van’wana, ndzi yena hakunene-nene eka n’wina, hikuva n’wina mi mfungho lowu tiyisekisaka vuapostola bya mina eHosini.
3  Ku tihlamulela ka mina eka lava va ndzi konanisaka ku yimise xileswi:
4  Hi ni mfanelo yo dya ni ku nwa, a hi swona ke?
5  Hi ni mfanelo yo famba-famba ni makwerhu wa xisati, tanihi nsati, hilaha vaapostola lavan’wana hinkwavo, ni vamakwavo va Hosi na Khefasi va endlaka hakona, a hi swona ke?
6  Kumbe, xana hi mina na Barnaba ntsena lava hi nga riki na mfanelo yo tshika ntirho wo tihanyisa?
7  I mani loyi a vaka socha hi xuma xakwe? I mani loyi a rimaka nsimu ya vhinya kambe a nga dyi mihandzu ya yona? Kumbe, i mani loyi a risaka ntlhambi kambe a nga dyi ntswamba wa ntlhambi wa kona?
8  Xana ndzi vulavula swilo leswi hi ku landza mimpimanyeto ya vanhu? Kumbe, xana ni Nawu a wu swi vuli swilo leswi?
9  Hikuva enawini wa Muxe ku tsariwile va ku: “U nga tshuki u siva nomu wa nkunzi loko yi hula ntshovelo.” Xana Xikwembu xa ti khathalela tinkunzi?
10  Kumbe, xana xi vula sweswo hikwalaho ka hina ntsena? Kunene swi tsariwe hikwalaho ka hina, hikuva munhu loyi a rimaka u fanele ku rima a ri ni ntshembo, ni munhu loyi a hulaka u fanele ku endla tano a ri ni ntshembo wo averiwa.
11  Loko hi byale swilo swa moya eka n’wina, xana i nchumu lowukulu loko hi tshovela swilo swa nyama eka n’wina?
12  Loko vanhu van’wana va hlanganyela mfanelo leyi eka n’wina, xana hina a hi fanelanga ngopfu-ngopfu ku yi kuma? Nilokoswiritano, a hi yi tirhisanga mfanelo leyi, kambe hi tiyisela swilo hinkwaswo, leswaku hi nga veki xihinga xihi kumbe xihi eka mahungu lamanene hi ta Kreste.
13  Xana a mi swi tivi leswaku vanhu lava endlaka mintirho yo kwetsima va dya swilo swa le tempeleni, ni leswaku lava va tshamelaka ku tirha ealitarini va kuma xiavelo xa vona swin’we ni alitari?
14  Hi ndlela leyi, ni Hosi yi lerise lava huwelelaka mahungu lamanene leswaku va hanya hi mahungu lamanene.
15  Kambe a ndzi tirhisanga ni rin’we ra malunghiselelo lawa. Kahle-kahle, swilo leswi a ndzi swi tsalelanga leswaku swi va tano eka mina, hikuva swi nga va swinene ngopfu leswaku ndzi fa—a ku na munhu loyi a nga ta endla xivangelo xa mina xa ku tibuma xi va xa hava!
16  Kutani loko ndzi vula mahungu lamanene, a ndzi na xivangelo xo tibuma, hikuva ndzi boheka ku swi endla. Kunene ndzi le khombyeni loko ndzi nga ma vuli mahungu lamanene!
17  Loko leswi ndzi swi endla hi ku tirhandzela, ndzi ta kuma hakelo; kambe loko ndzi swi endla ndzi nga swi rhandzi, swa ha fana, ndzi tamerisiwe vulanguteri.
18  Kutani hakelo ya mina i yini? Hileswaku loko ndzi vula mahungu lamanene, ndzi avela mahungu lamanene handle ka nxavo, leswaku ndzi nga yi tirhisi hi ndlela yo biha mfanelo ya mina ya mahungu lamanene.
19  Hambileswi ndzi ntshunxekeke eka vanhu hinkwavo, ndzi tiendle hlonga ra hinkwavo, leswaku ndzi ta kuma vanhu vo tala.
20  Kutani eka Vayuda ndzi tiendle Muyuda, leswaku ndzi ta koka Vayuda; eka lava va nga ehansi ka nawu ndzi tiendle loyi a nga ehansi ka nawu, hambileswi mina ndzi nga riki ehansi ka nawu, leswaku ndzi ta koka lava va nga ehansi ka nawu.
21  Eka lava va nga riki na nawu ndzi tiendle la nga riki na nawu, hambileswi mina ndzi nga riki ehandle ka nawu wa Xikwembu, kambe ndzi nga ehansi ka nawu wa Kreste, leswaku ndzi ta koka lava va nga riki na nawu.
22  Eka lava tsaneke ndzi ve loyi a tsaneke, leswaku ndzi ta koka lava tsaneke. Ndzi ve swilo hinkwaswo eka vanhu va mixaka hinkwayo, leswaku ndzi ponisa van’wana hi tindlela hinkwato.
23  Kambe ndzi endla swilo hinkwaswo hikwalaho ka mahungu lamanene, leswaku ndzi ma avela van’wana.
24  Xana a mi swi tivi leswaku lava tsutsumaka emphikizanweni va tsutsuma hinkwavo, kambe i un’we ntsena loyi a amukelaka hakelo? Tsutsumani hi ndlela leyi nga ta endla leswaku mi yi kuma.
25  Ku tlula kwalaho, mani na mani loyi a hlanganyelaka emphikizanweni wa tikhoma eka swilo hinkwaswo. Ina, va swi endlela ku kuma harhi leyi onhakaka, kambe hina hi swi endlela ku kuma leyi nga onhakiki.
26  Hikokwalaho, ndlela leyi ndzi tsutsumaka ha yona a yi kanakanisi; swibakela swa mina ndzi swi kongomisa hi ndlela leyi nga ta endla leswaku ndzi nga bi moya;
27  kambe ndzi ba miri wa mina, ndzi wu kongomisa tanihi hlonga, leswaku loko ndzi chumayele eka van’wana, mina ndzi nga vi loyi a nga amukelekiki hi ndlela yo karhi.
7  Malunghana ni swilo leswi mi tsaleke ha swona, i swinene leswaku wanuna a nga n’wi khumbi wansati;
2  kambe, hikwalaho ka ku andza ka vumbhisa, wanuna un’wana ni un’wana a a ve ni nsati wa yena, ni wansati un’wana ni un’wana a a ve ni nuna wa yena.
3  Wanuna a a nyike nsati wa yena mfanelo yakwe; kambe na yena wansati a a endle leswi fanaka eka nuna wa yena.
4  Wansati a hi yena a lawulaka miri wa yena n’wini, kambe wu lawuriwa hi nuna wa yena; hi ku fanana ni wanuna a hi yena a lawulaka miri wa yena n’wini, kambe wu lawuriwa hi nsati wa yena.
5  Mi nga tsonani, handle ka loko mi lo pfumelelana hi vumbirhi bya n’wina hi nkarhi lowu vekiweke, leswaku mi ta tinyika nkarhi wa xikhongelo kutani mi tlhela mi hlangana, leswaku Sathana a nga tshameli ku mi ringa hi ku va mi tsandzeka ku tikhoma.
6  Hambiswiritano, leswi ndzi swi vula hi ndlela ya ku mi vevukisela, ku nga ri hi ndlela ya ku mi lerisa.
7  Kambe ndzi navela leswaku vavanuna hinkwavo va fana na mina. Nilokoswiritano, un’wana ni un’wana u ni nyiko ya yena leyi humaka eka Xikwembu, un’wana hi ndlela yo karhi, un’wanyana hi ndlela yo karhi.
8  Kutani vanhu lava nga nghenelangiki vukati ni tinoni ndzi ri eka vona, i swinene leswaku va tshama va fana na mina.
9  Kambe loko va nga koti ku tikhoma, a va nghenele vukati, hikuva swa antswa ku nghenela vukati ku ri ni ku hisiwa hi ku navela.
10  Vanhu lava tekaneke ndzi va nyika swiletelo, ku nga ri mina, kambe i Hosi, leswaku wansati a nga hambani ni nuna wa yena;
11  kambe loko a boheka ku hambana na yena, a a tshame a nga tekiwi kumbe a tlhela a vuyelelana ni nuna wa yena; naswona wanuna a nga fanelanga a tshika nsati wa yena.
12  Kambe ndzi ri eka van’wana, ku nga ri Hosi, ina, ku ri mina: Loko makwerhu a ri ni nsati loyi a nga pfumelangiki, kambe yena a tiyimisele ku tshama na yena, a nga n’wi tshiki;
13  ni wansati loyi a nga ni nuna loyi a nga pfumelangiki, kambe nuna loyi a tiyimisele ku tshama na yena, a nga n’wi tshiki nuna wa yena.
14  Hikuva wanuna loyi a nga pfumelangiki u kwetsimisiwa hikwalaho ka nsati wa yena, naswona wansati loyi a nga pfumelangiki u kwetsimisiwa hikwalaho ka makwerhu; loko swi nga ri tano, vana va n’wina kunene a va ta va lava nga basangiki, kambe sweswi va kwetsima.
15  Kambe loko loyi a nga pfumelangiki a ya emahlweni ni ku hambana na yena, a a hambane na yena; makwerhu wa xinuna kumbe wa xisati a nga le vuhlongeni ehansi ka swiyimo swo tano, kambe Xikwembu xi mi vitanele eku rhuleni.
16  Hikuva, wena wansati, u swi tivisa ku yini, kumbe u ta ponisa nuna wa wena? Kumbe, wena wanuna, u swi tivisa ku yini, kumbe u ta ponisa nsati wa wena?
17  Ntsena, leswi Yehovha a nyikeke un’wana ni un’wana xiavelo xa yena, un’wana ni un’wana a a fambe hilaha Xikwembu xi n’wi vitaneke hakona. Ndzi lerisa sweswo emavandlheni hinkwawo.
18  Xana u kona munhu loyi a vitaniweke a yimbile? A nga tshuki a hundzuka la nga yimbangiki. Xana u kona munhu loyi a vitaniweke a nga yimbanga? A nga tshuki a yimba.
19  Ku yimba a swi vuli nchumu, ni ku ka u nga yimbi a swi vuli nchumu, kambe ku hlayisa swileriso swa Xikwembu hi swona swi nga swa nkoka.
20  Munhu a a tshame eka xiyimo xin’wana ni xin’wana lexi a vitaniweke a ri eka xona.
21  Xana u vitaniwe u ri hlonga? Sweswo swi nga ku karhati; kambe loko u ta swi kota ku ntshunxeka, swa antswa u endla tano.
22  Hikuva mani na mani loyi a vitaneriweke eHosini a ri hlonga, i munhu wa Hosi loyi a ntshunxiweke; hi ku fanana loyi a vitaniweke a ri munhu loyi a ntshunxekeke i hlonga ra Kreste.
23  Mi xaviwe hi nxavo; tshikani ku va mahlonga ya vanhu.
24  Xiyimo lexi un’wana ni un’wana a vitaniweke a ri eka xona, vamakwerhu, a a tshame eka xona, a tihlanganisa ni Xikwembu.
25  Malunghana ni lava nga vanhwana a ndzi na xona xileriso lexi humaka eka Hosi, kambe ndzi nyika mavonelo ya mina tanihi leswi ndzi kombisiweke tintswalo hi Hosi leswaku ndzi va loyi a tshembekaka.
26  Hikokwalaho ndzi ehleketa leswaku hikwalaho ka mfanelo leyi hi nga na yona, i swinene leswaku munhu a tshamisa sweswo.
27  Xana u bohekile eka wansati? U nga lavi ku tintshunxa. Xana u ntshunxekile eka wansati? U nga lavi nsati.
28  Kambe hambiloko wo nghenela vukati, u ta va u nga endli xidyoho. Naswona loko munhu la nga nhwana a nghenela vukati, munhu wo tano u ta va a nga endli xidyoho. Hambiswiritano, lava nghenelaka vukati va ta va ni nhlomulo enyameni ya vona. Kambe mina ndza mi twela.
29  Ku tlula kwalaho vamakwerhu, ndzi ri, nkarhi lowu seleke wu komile. Ku sukela sweswi lava va nga ni vasati a va endle onge a va na vona,
30  ni lava rilaka a va endle onge a hi lava rilaka, ni lava tsakeke a va endle onge a hi lava tsakeke, ni lava xavaka a va endle onge a va na nchumu,
31  ni lava tirhisaka misava leyi a va endle onge a va yi tirhisi hi xitalo; hikuva xiyimo xa misava leyi xa hundzuka.
32  Kunene, ndzi lava mi ntshunxeka eku vileleni. Wanuna la nga tekangiki u vilela hi swilo swa Hosi, hi ndlela leyi a nga amukelekaka ha yona eka Hosi.
33  Kambe wanuna la tekeke u vilela hi swilo swa misava, hi ndlela leyi a nga amukelekaka ha yona eka nsati wa yena,
34  naswona u avene. Ku tlula kwalaho, wansati la nga tekiwangiki loyi a nga nhwana, u vilela hi swilo swa Hosi, leswaku a kwetsima emirini ni le moyeni wa yena. Hambiswiritano, wansati la tekiweke u vilela hi swilo swa misava, hi ndlela leyi a nga amukelekaka ha yona eka nuna wa yena.
35  Kambe leswi ndzi swi vulela ku pfuna n’wina, ku nga ri ku mi rhiya hi ntlhamu, kambe ku mi susumetela eka leswi faneleke, ni leswi vulaka ku tirhela Hosi nkarhi hinkwawo mi nga rivatiwi hi nchumu.
36  Kambe loko munhu a ehleketa leswaku u tikhoma hilaha ku nga fanelangiki eka vutengi bya yena bya rimbewu, loko a hundzile eka vurhumbuki bya vuntshwa, naswona leyi ku ri ndlela leyi swi faneleke ku endleka ha yona, a a endle leswi a swi lavaka; a nga dyohi. A va nghenele vukati.
37  Kambe loko munhu a yima a tiyile embilwini ya yena, a nga ri na xilaveko, kambe a kota ku lawula ku rhandza ka yena, naswona embilwini ya yena a endle xiboho xo hlayisa vutengi byakwe bya rimbewu, u ta va a endla kahle.
38  Hikwalaho loyi na yena a nyikelaka vunhwana bya yena bya rimbewu evukatini u endla kahle, kambe loyi a nga byi nyikeliki evukatini u ta va a endla kahle ngopfu.
39  Wansati u bohiwile nkarhi hinkwawo loko nuna wa yena a ha hanya. Kambe loko nuna wa yena a etlela eku feni, u ntshunxekile ku tekana ni loyi a n’wi lavaka, eHosini ntsena.
40  Kambe wa tsaka swinene loko a tshamisa sweswo, hi ku ya hi mavonelo ya mina. Hakunene ndzi ehleketa leswaku na mina ndzi na wona moya wa Xikwembu.
6  Xana u kona un’wana eka n’wina loyi a nga ni mhaka ni un’wanyana la xinyataka a ya ehubyeni emahlweni ka vanhu lava nga lulamangiki, ematshan’weni yo ya emahlweni ka vakwetsimi ke?
2  Kumbe, xana a mi swi tivi leswaku vakwetsimi va ta avanyisa misava? Naswona loko misava yi ta avanyisiwa hi n’wina, xana a mi faneleki ku tenga timhaka letitsongo swinene?
3  Xana a mi swi tivi leswaku hi ta avanyisa tintsumi? Kutani ha yini mi nga avanyisi timhaka ta vutomi lebyi?
4  Loko mi ri ni timhaka ta vutomi lebyi leti fanelaka ku tengiwa, xana mi veka vanhu lava languteriwaka ehansi evandlheni leswaku va va vaavanyisi?
5  Leswi ndzi swi vulela ku mi khomisa tingana. Xana i ntiyiso leswaku a nga kona munhu wo tlhariha exikarhi ka n’wina loyi a nga ta kota ku avanyisa exikarhi ka vamakwavo,
6  kambe makwavo u ya ehubyeni ni makwavo, emahlweni ka lava nga riki vapfumeri ke?
7  Kunene, swi vula leswaku mi hlulekile hi ku helela leswi mi mangalelanaka. Ku ri na sweswo, ha yini mi nga pfumeli ku hoxeriwa? Naswona ha yini mi nga pfumeli ku dyeleriwa?
8  Ku hambana ni sweswo, mi hoxela van’wana ni ku va dyelela, naswona mi swi endla eka vamakwenu.
9  Hawu! Xana a mi swi tivi leswaku vanhu lava nga lulamangiki a va nge yi dyi ndzhaka ya mfumo wa Xikwembu? Mi nga xisiwi. Loko ti ri timbhisa, kumbe vagandzeri va swifaniso swa hava, kumbe vaoswi, kumbe vanhu lava hlayiseriweke swikongomelo leswi nga riki swa ntumbuluko, kumbe vavanuna lava etlelaka ni vavanuna-kulobye,
10  kumbe makhamba, kumbe vanhu va makwanga, kumbe swidakwa, kumbe varhuketeri, kumbe vadyeleri, va nga ka va nga yi dyi ndzhaka ya mfumo wa Xikwembu.
11  Kambe hi leswi van’wana va n’wina a mi ri swona. Kambe mi hlantswiwile mi basa, mi kwetsimisiwile, mi vuriwe lava lulameke hi vito ra Hosi ya hina Yesu Kreste ni hi moya wa Xikwembu xa hina.
12  Swilo hinkwaswo swa pfumeleleka eka mina; kambe a hi hinkwaswo leswi pfunaka. Swilo hinkwaswo swa pfumeleleka eka mina; kambe a xi kona lexi ndzi nga ta pfumela ku lawuriwa hi xona.
13  Swakudya i swa khwiri, ni khwiri i ra swakudya; kambe Xikwembu xi ta herisa hinkwaswo. Kutani miri a hi wa vumbhisa kambe i wa Hosi; naswona Hosi i n’wini wa miri.
14  Kambe Xikwembu xi pfuxe Hosi naswona xi ta pfuxa na hina eku feni hi matimba ya xona.
15  Xana a mi swi tivi leswaku mimiri ya n’wina i swirho swa Kreste? Kutani, xana ndzi ta teka swirho swa Kreste ndzi swi endla swirho swa nghwavava? Sweswo swi nga tshuki swi endleka!
16  Hawu! Xana a mi swi tivi leswaku loyi a tihlanganisaka ni nghwavava u va miri wun’we na yona? Hikuva xi ri, “Lavambirhi va ta va nyama yin’we.”
17  Kambe loyi a tihlanganisaka ni Hosi u va ni moya wun’we na yona.
18  Balekelani vumbhisa. Xidyoho xin’wana ni xin’wana lexi munhu a nga xi endlaka xi le handle ka miri wa yena, kambe loyi a hanyaka hi vumbhisa u dyohela miri wa yena n’wini.
19  Hawu! Xana a mi swi tivi leswaku miri wa n’wina i tempele ya moya lowo kwetsima lowu nga endzeni ka n’wina, lowu mi nga na wona lowu humaka eka Xikwembu? Nakambe, a mi tifumi,
20  hikuva mi xaviwile hi nxavo. Vangamisani Xikwembu swinene hi miri wa n’wina.
13  Loko ndzi vulavula hi tindzimi ta vanhu ni ta tintsumi, kambe ndzi nga ri na rirhandzu, ndzi hundzuka xingelengele lexi baka pongo kumbe xiphambati lexi ketlaketlaka.
2  Niloko ndzi ri ni nyiko ya ku profeta naswona ndzi tolovelane ni swihundla hinkwaswo swo kwetsima ni vutivi hinkwabyo, niloko ndzi ri ni ripfumelo leri hetisekeke, lerova ndzi nga simula ni ku simeka tintshava, kambe ndzi nga ri na rirhandzu, a ndzi nchumu.
3  Niloko ndzi humesa leswi nga swa mina hinkwaswo ndzi phamela van’wana, niloko ndzi nyiketa miri wa mina, leswaku ndzi ta tibuma, kambe ndzi nga ri na rirhandzu, a ndzi pfuneki nikatsongo.
4  Rirhandzu ri ni mbilu yo leha ni musa. Rirhandzu a ri na mavondzo, a ri tikurisi, a ri tikukumuxi,
5  a ri tikhomi hi ndlela leyi nga tengangiki, a ri lavi leswi vuyerisaka rona ntsena, a ri hlundzuki. A ri hlayisi mhaka yo biha.
6  A ri tsaki hi leswi nga lulamangiki, kambe ri tsaka ni ntiyiso.
7  Ri byarha swilo hinkwaswo, ri kholwa swilo hinkwaswo, ri va ni ntshembo eka swilo hinkwaswo, ri tiyisela swilo hinkwaswo.
8  Rirhandzu a ri heli. Kambe hambi ku ri ni tinyiko ta ku profeta, ti ta hela; hambi ku ri ni tindzimi, ti ta hela; hambi ku ri ni vutivi, byi ta hela.
9  Hikuva hi ni vutivi lebyi nga hetisekangiki naswona hi profeta hilaha ku nga hetisekangiki;
10  kambe loko ku fika leswi hetisekeke, leswi nga hetisekangiki swi ta hela.
11  Loko ndza ha ri xihlangi, a ndzi vulavula tanihi xihlangi, ndzi ehleketa tanihi xihlangi, ndzi anakanya tanihi xihlangi; kambe leswi sweswi ndzi nga wanuna, ndzi tshike mikhuva ya xihlangi.
12  Hikuva sweswi a hi voni kahle hi xivoni xa ntsopfu, kambe enkarhini wolowo hi ta vona kahle. Sweswi ndzi tiva hilaha ku nga hetisekangiki, kambe enkarhini wolowo ndzi ta tiva hi ku kongoma, tanihi leswi mina ndzi tiviwaka hi ku kongoma.
13  Hambiswiritano, sweswi ku sala ripfumelo, ntshembo, rirhandzu, leswi swinharhu; kambe lexikulu eka leswi hinkwaswo i rirhandzu.
14  Lavisisani rirhandzu, ntsena mi hambeta mi lava tinyiko ta moya hi ku hiseka, kambe ngopfu-ngopfu leswaku mi ta profeta.
2  Hikuva loyi a vulavulaka hi tindzimi a nga vulavuli na vanhu, kambe u vulavula ni Xikwembu, hikuva a ku na loyi a yingiselaka, kambe u vulavula swihundla swo kwetsima hi moya.
3  Hambiswiritano, loyi a profetaka wa aka ni ku khutaza ni ku chavelela vanhu hi leswi a swi vulaka.
4  Loyi a vulavulaka hi ririmi rimbe wa tiaka yena, kambe loyi a profetaka u aka vandlha.
5  Kutani ndzi rhandza leswaku hinkwenu ka n’wina mi vulavula hi tindzimi, kambe ndzi tsakela ngopfu leswaku mi profeta. Kahle-kahle loyi a profetaka u nkulu eka loyi a vulavulaka hi tindzimi, handle ka loko entiyisweni a hundzuluxela, leswaku vandlha ri ta akiwa.
6  Kambe hi nkarhi lowu vamakwerhu, loko ndzo fika ndzi vulavula na n’wina hi tindzimi, xana hi swihi leswinene leswi ndzi nga ta va ndzi mi endlela swona, handle ka loko ndzi vulavula na n’wina hi nhlavutelo kumbe hi vutivi kumbe hi vuprofeta kumbe hi dyondzo?
7  Hilaha swi nga hakona, swilo leswi nga hanyiki swi humesa mpfumawulo, hambi xitiringo, kumbe haripa; loko swi nga humesi mimpfumawulo hi ku hambana ka yona, swi ta tivisiwa ku yini leswi chayiwaka hi xitiringo kumbe hi haripa?
8  Hikuva entiyisweni, loko mhalamhala yi humesa mpfumawulo lowu nga tivekiki, i mani loyi a nga ta lunghekela nyimpi?
9  Hi ndlela leyi fanaka, handle ka loko n’wina hi ririmi mi humesa mhaka leyi twisisiwaka hi ku olova, xana leswi vuriwaka swi ta tivisiwa ku yini? Entiyisweni leswi mi swi vulaka swi ta va swi famba ni moya.
10  Swi nga ha endleka ku ri ni mixaka yo tala swinene ya mimpfumawulo ya mavulavulelo emisaveni, kambe a wu kona muxaka lowu nga riki na nhlamuselo.
11  Kutani loko ndzi nga ma twisisi matimba ya mpfumawulo wa mavulavulelo, ndzi ta va ndzi ri munhu wumbe eka loyi a vulavulaka, na yena loyi a vulavulaka u ta va a ri munhu wumbe eka mina.
12  Kutani na n’wina, tanihi leswi mi ti navelaka hi ku hiseka tinyiko ta moya, lavani ku andzeriwa eka tona leswaku vandlha ri ta akeka.
13  Hikokwalaho loyi a vulavulaka hi ririmi rimbe a a khongele leswaku a tiva ku hundzuluxela.
14  Hikuva loko ndzi khongela hi ririmi rimbe, i nyiko ya mina ya moya leyi khongelaka, kambe mianakanyo ya mina a yi veki mihandzu.
15  Kutani ku fanele ku endliwa yini? Ndzi ta khongela hi nyiko ya moya, kambe ndzi ta khongela ni hi mianakanyo ya mina. Ndzi ta yimbelela swidzuniso hi nyiko ya moya, kambe ndzi ta yimbelela swidzuniso ni hi mianakanyo ya mina.
16  Loko swi nga ri tano, loko u nyikela swidzuniso hi nyiko ya moya, xana munhu loyi a tshameke exitshan’weni xa munhu la tolovelekeke u ta vurisa ku yini a ku “Amen” loko u nkhensa, tanihi leswi a nga swi tiviki leswi u swi vulaka?
17  I ntiyiso, u nkhensa hi ndlela leyinene, kambe munhu loyi un’wana a nga akiwi.
18  Ndzi nkhensa Xikwembu, leswi ndzi vulavulaka tindzimi to tala ku tlula hinkwenu ka n’wina.
19  Nilokoswiritano, evandlheni swi nga antswa ndzi vulavula marito ya ntlhanu hi mianakanyo ya mina, leswaku ndzi letela ni van’wana hi nomu, ku ri ni ku vulavula marito ya 10 000 hi ririmi rimbe.
20  Vamakwerhu, mi nga vi vana lavatsongo ematimbeni ya ku twisisa, kambe mi va swihlangi evubihini; ntsena mi va lava kuleke hi ku helela ematimbeni ya ku twisisa.
21  ENawini ku tsariwe va ku: “‘Ndzi ta vulavula ni vanhu lava hi marimi ya vanhu vambe ni hi milomu ya vanhu vambe, kambe ni le nkarhini wolowo a va nge ndzi yingisi,’ ku vula Yehovha.”
22  Hikwalaho tindzimi a hi xikombiso eka vapfumeri, kambe eka lava nga riki vapfumeri, kasi ku profeta a hi ka lava nga riki vapfumeri, kambe i ka vapfumeri.
23  Hikokwalaho, loko vandlha hinkwaro ri hlengeletana ndhawu yin’we kutani hinkwaro ri vulavula hi tindzimi, kambe ku nghena vanhu lava tolovelekeke kumbe lava nga riki vapfumeri, xana a va nge vuli leswaku ma penga?
24  Kambe loko mi profeta hinkwenu, kutani ku nghena loyi a nga riki mupfumeri kumbe munhu loyi a tolovelekeke, hinkwavo va n’wi tshinya, hinkwavo va n’wi kambela khwatsi;
25  swihundla swa mbilu ya yena swa vonaka, lerova u ta wa hi xikandza a gandzela Xikwembu, a ku: “Xikwembu xi le xikarhi ka n’wina hakunene.”
26  Kutani ku fanele ku endliwa yini vamakwerhu? Loko mi hlengeletana, un’wana u ni pisalema, un’wana u ni dyondzo, un’wana u ni nhlavutelo, un’wana u ni ririmi rimbe, un’wana u ni vuhlamuseri. Swilo hinkwaswo a swi endleriwe ku aka.
27  Naswona loko ku ri ni loyi a vulavulaka hi ririmi rimbe, va nga tluli vambirhi kumbe vanharhu, nakambe a va siyerisane; kutani un’wana a a hundzuluxele.
28  Kambe loko muhundzuluxeri a nga ri kona, a a miyele evandlheni a vulavulela embilwini ni ku vulavula ni Xikwembu.
29  Ku tlula kwalaho, a ku vulavule vaprofeta vambirhi kumbe vanharhu, naswona lavan’wana a va twisise nhlamuselo ya kona.
30  Kambe loko un’wana a ri ni nhlavutelo loko a ha tshame kwalaho, lowo sungula a a miyele.
31  Hikuva hinkwenu mi nga profeta ha un’we-un’we leswaku hinkwavo va ta dyondza, hinkwavo va khutaziwa.
32  Naswona tinyiko ta moya ta vaprofeta ti fanele ku lawuriwa hi vaprofeta.
33  Hikuva Xikwembu a hi Xikwembu xa mpfilumpfilu, kambe i xa ku rhula. Tanihi le mavandlheni hinkwawo ya vakwetsimi,
34  vavasati a va tshame va miyerile emavandlheni, hikuva a swi pfumeleriwi leswaku va vulavula, kambe a va titsongahate, hilaha ni Nawu wu vulaka hakona.
35  Kutani loko va lava ku dyondza swo karhi, a va vutise vanuna va vona ekaya, hikuva swa nyumisa leswaku wansati a vulavula evandlheni.
36  Yini? Xana rito ra Xikwembu ri hume eka n’wina, kumbe ri fikelele n’wina ntsena ke?
37  Loko munhu a ehleketa leswaku i muprofeta kumbe u ni nyiko ya moya, a a pfumele swilo leswi ndzi mi tsalelaka swona, hikuva i swileriso swa Hosi.
38  Kambe loko munhu a pfumala vutivi, u hambeta a pfumala vutivi.
39  Hikwalaho vamakwerhu, hambetani mi hisekela ku lava ku profeta, kambe mi nga swi aleli ku vulavula hi tindzimi.
40  Kambe swilo hinkwaswo a swi endliwe hi ku tenga ni hi ku hleleka.
5  Kahle-kahle ku vikiwa leswaku ku ni vumbhisa exikarhi ka n’wina, naswona vumbhisa byo tano a byi kona ni le xikarhi ka matiko, bya leswaku munhu un’wana u teke nsati wa tata wakwe.
2  Naswona ma tikukumuxa, xana a swi nga ta antswa loko a mo kolola, leswaku munhu loyi a nga endla xiendlo lexi a susiwa exikarhi ka n’wina?
3  Loko ku ri mina, hambileswi ndzi nga riki na n’wina hi miri kambe ndzi nga kona hi moya, ndzi n’wi avanyisile hakunene munhu loyi a endleke hi ndlela yo fana ni leyi, onge hiloko ndzi ri na n’wina,
4  leswaku loko mi hlengeletane hi vito ra Hosi ya hina Yesu, ni moya wa mina wu ri na n’wina hi matimba ya Hosi ya hina Yesu,
5  mi nyiketa munhu wo tano eka Sathana leswaku ku lovisiwa nyama, ku endlela leswaku ku ponisiwa moya hi siku ra Hosi.
6  Xivangelo xa n’wina xa ku tibuma a hi xinene. Xana a mi swi tivi leswaku comela xitsongo xi kukumuxa mbila hinkwayo?
7  Susani comela xa khale, leswaku mi va mbila leyintshwa, tanihi leswi mi nga riki na comela. Hikuva kahle-kahle Kreste la nga paseka ya hina u endliwe xitlhavelo.
8  Hikwalaho a hi hambeteni hi endla nkhuvo hi swinkwa leswo-ke-comela swa vutshembeki ni swa ntiyiso, ku nga ri hi comela xa khale, kumbe comela xa vubihi ni vuhomboloki.
9  Epapileni ra mina ndzi mi tsalele leswaku mi tshika ku tihlanganisa ni timbhisa,
10  hayi leswaku mi tshika hi ku helela ku tihlanganisa ni timbhisa ta misava leyi, kumbe vanhu va makwanga ni vadyeleri kumbe vagandzeri va swifaniso swa hava. Loko a swi ri tano, kahle-kahle a mi ta fanela ku rhurha emisaveni.
11  Kambe sweswi ndzi mi tsalela leswaku mi tshika ku tihlanganisa na mani na mani loyi a vuriwaka makwerhu, kasi i mbhisa kumbe munhu wa makwanga kumbe mugandzeri wa swifaniso swa hava kumbe murhuketeri kumbe xidakwa kumbe mudyeleri, hambi ku ri ku dya mi nga dyi na yena munhu wo tano.
12  Hikuva swi ndzi khumba njhani ku avanyisa lava va nga ehandle? Xana n’wina a mi va avanyisi lava va nga endzeni,
13  kasi Xikwembu xa va avanyisa lava va nga ehandle ke? “Susani munhu wo homboloka exikarhi ka n’wina.”
15  Vamakwerhu, ndzi mi tivisa mahungu lamanene lawa ndzi ma vuleke eka n’wina, lawa na n’wina mi ma amukeleke, lawa nakambe mi yimaka eka wona,
2  lawa nakambe mi ponisiwaka ha wona, hi ku vulavula loku ndzi vuleke mahungu lamanene hakona eka n’wina, loko mi khoma swi tiya eka wona, handle ka loko entiyisweni mi ve vapfumeri mi nga ri na xikongomelo.
3  Hikuva exikarhi ka swilo swo sungula leswi na mina ndzi swi amukeleke, ndzi hundzisele eka n’wina leswaku Kreste u fele swidyoho swa hina hi ku ya hi Matsalwa;
4  ni leswaku u lahliwile, ina, leswaku u pfuxiwile esikwini ra vunharhu hi ku ya hi Matsalwa;
5  ni leswaku u humelele eka Khefasi, ivi a humelela eka lava 12.
6  Endzhaku ka sweswo u humelele eka vamakwerhu vo tlula 500 hi nkarhi wun’we, lava vo tala va vona va ha riki kona nisweswi, kambe van’wana va etlele eku feni.
7  Endzhaku ka sweswo u humelele eka Yakobo, kutani a humelela eka vaapostola hinkwavo;
8  kambe eku heteleleni ka hinkwaswo u humelele ni le ka mina, tanihi le ka munhu la velekiweke ku nga si fika nkarhi wa kona.
9  Hikuva hi mina lontsongo eka vaapostola, naswona a ndzi faneleki ku vuriwa muapostola, hikuva ndzi xanise vandlha ra Xikwembu.
10  Kambe ndzi leswi ndzi nga swona hi musa lowu nga faneriwiki wa Xikwembu. Naswona musa wa xona lowu nga faneriwiki lowu ndzi kombiweke wona a wu kumekanga wu ri wa hava, kambe ndzi tirhe ku va tlula hinkwavo, kambe a hi mina, i musa lowu nga faneriwiki wa Xikwembu lowu wu nga na mina.
11  Hambiswiritano, ku nga khathariseki leswaku hi mina kumbe hi vona, hi chumayela hi ndlela yoleyo, naswona n’wina mi kholwe hi ndlela yoleyo.
12  Kutani loko ku chumayeriwa Kreste leswaku u pfuxiwile eka lava feke, swi endlekisa ku yini leswaku van’wana exikarhi ka n’wina va vula leswaku ku pfuka ka vafi a ku kona?
13  Loko hakunene ku pfuka ka vafi ku nga ri kona, na Kreste a nga pfuxiwanga.
14  Kambe loko Kreste a nga pfuxiwanga, ku chumayela ka hina i ka hava hakunene, ni ripfumelo ra hina i ra hava.
15  Ku tlula kwalaho, hi kumiwa hi ri timbhoni ta mavunwa malunghana ni Xikwembu, hikuva hi nyikele vumbhoni lebyi solaka Xikwembu bya leswaku xi pfuxe Kreste, kasi a xi n’wi pfuxanga, loko lava feke va nga ta pfuxiwa hakunene.
16  Hikuva loko lava feke va nga ta pfuxiwa, na Kreste a nga pfuxiwanga.
17  Ku tlula kwalaho, loko Kreste a nga pfuxiwanga, ripfumelo ra n’wina a ri tirhi nchumu; ma ha ri eswidyohweni swa n’wina.
18  Entiyisweni, ni lava va etleleke eku feni evun’weni na Kreste va lovele makumu.
19  Loko hi ve ni ntshembo eka Kreste evuton’wini lebyi ntsena, hi hina hi faneleke ku tweriwa vusiwana ngopfu ku tlula vanhu hinkwavo.
20  Hambiswiritano, Kreste se u pfuxiwile eka lava feke, a va xirhangana xa lava va etleleke eku feni.
21  Hikuva tanihi leswi rifu ri nga kona hikwalaho ka munhu, ni ku pfuka ka vafi ku va kona hikwalaho ka munhu.
22  Hikuva tanihi leswi hinkwavo va faka eka Adamu, kutani hinkwavo va ta hanyisiwa eka Kreste.
23  Kambe un’wana ni un’wana exiyin’weni xa yena: Kreste a va swirhangana, ku landzela lava nga va Kreste hi nkarhi wa vukona bya yena.
24  Endzhaku ku fika makumu, loko a nyiketa mfumo eka Xikwembu tlhelo Tata wa yena, loko a herise hulumendhe hinkwayo ni vulawuri ni vuhosi hinkwabyo.
25  Hikuva u fanele a va hosi ku fikela loko Xikwembu xi veke valala hinkwavo ehansi ka milenge ya yena.
26  Rifu i nala wo hetelela la nga ta herisiwa.
27  Hikuva Xikwembu “xi veke swilo hinkwaswo ehansi ka milenge ya yena.” Kambe loko xi vula leswaku ‘swilo hinkwaswo swi vekiwe ehansi,’ swi le rivaleni leswaku xona lexi vekeke swilo hinkwaswo ehansi ka yena a xi katsiwi.
28  Kambe loko swilo hinkwaswo swi ta va swi vekiwe ehansi ka yena, kutani N’wana na yena u ta tiveka ehansi ka xona lexi vekeke swilo hinkwaswo ehansi ka yena, leswaku Xikwembu xi va swilo hinkwaswo eka vanhu hinkwavo.
29  Loko swi nga ri tano, va ta endla yini lava va khuvuriwaka hi xikongomelo xa ku va lava feke? Loko lava feke va nga ta pfuxiwa nikatsongo, ha yini na vona va khuvuriwa hi xikongomelo xa leswaku va va tano?
30  Ha yini na hina hi va ekhombyeni nkarhi wun’wana ni wun’wana?
31  Siku ni siku ndzi langutana ni rifu. Leswi ndzi swi tiyisekisa hi ku khana ha n’wina vamakwerhu, loku ndzi nga na kona eka Kreste Yesu Hosi ya hina.
32  Loko, ku fana ni vanhu, ndzi lwe ni swivandzana le Efesa, ndzi pfuneka ha yini? Loko lava feke va nga ta pfuxiwa, “a hi dyeni hi nwa, hikuva mundzuku hi ta fa.”
33  Mi nga xisiwi. Vunakulobye byo biha byi onha mikhuva leyi pfunaka.
34  Xalamukani mi va ni mianakanyo leyi hlutekeke hi ku landza ku lulama, naswona mi nga hanyi hi xidyoho, hikuva van’wana a va xi tivi Xikwembu. Leswi ndzi swi vulela ku mi khomisa tingana.
35  Nilokoswiritano, un’wana u ta ku: “Lava feke va ta pfuxiwa njhani? Ina, xana va ta huma hi miri wa muxaka muni?”
36  Wena munhu loyi a nga anakanyiki! Lexi u xi byalaka a xi hanyi loko xi nga sungulanga xi fa;
37  naswona loko ku ri lexi u xi byalaka, a wu byali miri lowu nga ta mila, kambe u byala ndzoho leyi nga riki na nchumu, yi nga va ya koroni kumbe yin’wana ni yin’wana ya leti seleke;
38  kambe Xikwembu xi yi nyika miri hilaha xi rhandzaka hakona, mbewu yin’wana ni yin’wana yi va ni miri wa yona n’wini.
39  Nyama hinkwayo a hi nyama yin’we, kambe ku ni ya vanhu, naswona ku ni nyama yin’wana ya tihomu, ni nyama yin’wana ya tinyenyana, ni yin’wana ya tinhlampfi.
40  Naswona ku ni mimiri ya le tilweni ni mimiri ya le misaveni; kambe ku vangama ka mimiri ya le tilweni i ka muxaka wun’wana, ni ka mimiri ya le misaveni i ka muxaka wun’wanyana.
41  Ku vangama ka dyambu i ka muxaka wun’wana, ni ku vangama ka n’weti i ka muxaka wun’wana, ni ku vangama ka tinyeleti i ka muxaka wun’wanyana; entiyisweni tinyeleti ta hambana hi ku vangama ka tona.
42  Ni ku pfuka ka vafi ku tano. Wu byariwa wu ri lowu onhakaka, wu pfuxiwa wu ri lowu nga onhakiki.
43  Wu byariwa wu ri lowu tsongahatekaka, wu pfuxiwa wu ri lowu vangamaka. Wu byariwa wu ri lowu tsaneke, wu pfuxiwa wu ri ni matimba.
44  Wu byariwa wu ri miri wa nyama, wu pfuxiwa wu ri miri wa moya. Loko ku ri ni miri wa nyama, ni wa moya wu kona.
45  Nakambe swi tsariwe hi ndlela leyi: “Munhu wo sungula Adamu u ve moya-xiviri lowu hanyaka.” Adamu lowo hetelela u ve moya lowu nyikaka vutomi.
46  Nilokoswiritano, wo sungula a hi wa moya, kambe i wa nyama, kutani ku landzela lowu nga wa moya.
47  Munhu wo sungula u huma emisaveni naswona u endliwe hi ntshuri; munhu wa vumbirhi u huma etilweni.
48  Leswi loyi a endliweke hi ntshuri a nga swona, hi leswi lava va endliweke hi ntshuri va nga swona na vona; leswi loyi a nga wa le tilweni a nga swona, hi leswi lava va nga va le tilweni va nga swona.
49  Naswona leswi hi ambaleke xifaniso xa loyi a endliweke hi ntshuri, hi ta ambala ni xifaniso xa lowa le tilweni.
50  Hambiswiritano, ndza mi byela vamakwerhu, nyama ni ngati a swi nge yi dyi ndzhaka ya mfumo wa Xikwembu, ni ku onhaka a ku nge yi dyi ndzhaka ya ku nga onhaki.
51  Maswivo! Ndzi mi byela xihundla xo kwetsima: A hi hinkwerhu hi nga ta etlela eku feni, kambe hinkwerhu hi ta hundzuriwa,
52  hi nkarhinyana, hi ku tsopeta ka tihlo, hi nkarhi wa nanga yo hetelela. Hikuva mhalamhala yi ta rila, ivi vafi va pfuxiwa va ri lava nga onhakiki, kutani hi ta hundzuriwa.
53  Hikuva nchumu lowu wu onhakaka wu fanele ku ambala ku ka wu nga onhaki, ni nchumu lowu wu faka, wu fanele wu ambala ni ku ka wu nga fi.
54  Kambe loko nchumu lowu wu onhakaka wu ambala ku ka wu nga onhaki, ni nchumu lowu wu faka wu ambala ku ka wu nga fi, kutani ku ta endleka rito leri tsariweke, leri nge: “Rifu ri miteriwa makumu.”
55  “Rifu, ku hlula ka wena ku kwihi ke? Rifu, ndzhombo wa wena wu kwihi ke?”
56  Ndzhombo lowu tswalaka rifu i xidyoho, kambe matimba ya xidyoho i Nawu.
57  Kambe a ku nkhensiwe Xikwembu, hikuva xi hi nyika ku hlula hi Hosi ya hina Yesu Kreste!
58  Hikwalaho, vamakwerhu lava rhandzekaka, tserhamani, mi nga tsekatsekisiwi, nkarhi hinkwawo mi va ni swo tala swo swi endla entirhweni wa Hosi, mi ri karhi mi tiva leswaku ntirho wa n’wina a hi wa hava eHosini.
1  Mina Pawulo, loyi ndzi vitaniweke leswaku ndzi va muapostola wa Yesu Kreste hi ku rhandza ka Xikwembu, na Sostena makwerhu,
2  eka vandlha ra Xikwembu leri nga eKorinto, n’wina lava mi kwetsimisiweke evun’weni na Kreste Yesu, lava mi vitaniweke leswaku mi va vakwetsimi, swin’we ni hinkwavo lava hinkwako-nkwako va vitanaka vito ra Hosi ya hina Yesu Kreste, ku nga Hosi ya vona ni ya hina:
3  Onge mi nga va ni musa lowu nga faneriwiki ni ku rhula leswi humaka eka Xikwembu Tata wa hina ni le ka Hosi Yesu Kreste.
4  Nkarhi hinkwawo ndza mi nkhensela eka Xikwembu hikwalaho ka musa lowu nga faneriwiki wa Xikwembu lowu mi nyikiweke wona ha Kreste Yesu;
5  hileswi mi fuwisiweke ha yena eswilweni hinkwaswo, hi vuswikoti lebyi heleleke byo vulavula ni hi vutivi lebyi heleleke,
6  tanihi leswi vumbhoni lebyi khumbaka Kreste byi vuriweke hilaha ku tiyeke exikarhi ka n’wina,
7  lerova a ku na nyiko leyi mi kayivelaka swo karhi eka yona, loko ma ha ku rindzele hi mapfundza ku hlavuteriwa ka Hosi ya hina Yesu Kreste.
8  Nakambe u ta mi tiyisa ku ya fika emakumu, leswaku mi ta pfumala xihehlo esikwini ra Hosi ya hina Yesu Kreste.
9  Xikwembu lexi xi mi vitaneke leswaku mi hlanganyela ni N’wana wa xona Yesu Kreste Hosi ya hina xa tshembeka.
10  Kutani ndza mi khongotela, vamakwerhu, hi vito ra Hosi ya hina Yesu Kreste leswaku hinkwenu mi vulavula hi ku twanana, ni leswaku ku nga tshuki ku va ni ku avana exikarhi ka n’wina, kambe mi hlangana hilaha ku faneleke emianakanyweni yin’we ni le ndleleni yin’we ya ku ehleketa.
11  Hikuva vamakwerhu, ndzi paluxeriwe ta n’wina hi va yindlu ya ka Klowe leswaku ku ni timholovo exikarhi ka n’wina.
12  Leswi ndzi vulaka swona hileswaku un’wana ni un’wana wa n’wina u ri: “Mina ndzi wa Pawulo,” “Kambe mina ndzi wa Apolosi,” “Kambe mina ndzi wa Khefasi,” “Kambe mina ndzi wa Kreste.”
13  Kreste u tshama a avanile. Pawulo a nga beleriwanga ematshan’weni ya n’wina, a swi tano ke? Kumbe, xana mi khuvuriwe hi vito ra Pawulo ke?
14  Ndza nkhensa leswi ndzi nga khuvulangiki munhu exikarhi ka n’wina loko a nga ri Krispo na Gayo,
15  lerova a ku na munhu loyi a nga vulaka leswaku mi khuvuriwe hi vito ra mina.
16  Ina, ndzi khuvule ni vandyangu wa Stefanasi. Loko va ri lavan’wana hinkwavo, a ndzi tivi loko a ri kona loyi ndzi n’wi khuvuleke.
17  Hikuva Kreste a nga ndzi rhumanga ku famba ndzi khuvula, kambe u ndzi rhume ku famba ndzi vula mahungu lamanene, ku nga ri hi vutlhari bya ku vulavula, leswaku mhandzi ya nxaniso ya Kreste yi nga endliwi leyi nga pfuniki nchumu.
18  Hikuva ku vulavula hi ta mhandzi ya nxaniso i vuphukuphuku eka lava lovaka, kambe eka hina lava hi ponisiwaka i matimba ya Xikwembu.
19  Hikuva ku tsariwile: “Ndzi ta herisa vutlhari bya tintlhari, naswona ndzi ta bakanya ku twisisa ka vanhu lava nga ni ku twisisa.”
20  U kwihi munhu wo tlhariha? U kwihi mutsari? U kwihi mukaneti eka mafambiselo lawa ya swilo? Xana Xikwembu a xi endlanga vutlhari bya misava byi va vuphukuphuku?
21  Tanihi leswi, malunghana ni vutlhari bya Xikwembu, misava yi nga xi tivangiki Xikwembu hi vutlhari bya yona, Xikwembu xi vone swi ri swinene ku ponisa lava kholwaka hi ku tirhisa vuphukuphuku bya leswi chumayeriwaka.
22  Hikuva Vayuda va kombela masingita, kasi Magriki ma lava vutlhari;
23  kambe hina hi chumayela ha Kreste loyi a nga beleriwa, leswi eka Vayuda swi nga xivangelo xa ku khunguvanyeka kasi eka matiko i vuphukuphuku;
24  hambiswiritano, eka lava va vitaniweke, Vayuda ni Magriki, Kreste i matimba ya Xikwembu ni vutlhari bya Xikwembu.
25  Hikuva xilo xa vuphukuphuku lexi nga xa Xikwembu xi tlharihe ku tlula vanhu, naswona xilo lexi tsaneke lexi nga xa Xikwembu xi ni matimba ku tlula vanhu.
26  Hikuva ma swi vona eku mi vitaneni ka xona vamakwerhu, leswaku a va talanga lava tlhariheke hi tlhelo ra nyama lava vitaniweke, a hi vo tala lava nga ni matimba, a hi vo tala va le vukosini;
27  kambe Xikwembu xi hlawule swilo swa vuphukuphuku emisaveni leswaku xi ta va khomisa tingana vanhu vo tlhariha; naswona Xikwembu xi hlawule swilo leswi tsaneke emisaveni leswaku xi ta swi khomisa tingana swilo swo tiya;
28  naswona Xikwembu xi hlawule swilo leswi nga riki nchumu emisaveni ni swilo leswi languteriwaka ehansi, swilo leswi nga riki kona leswaku xi ta herisa swilo leswi nga kona,
29  ku endlela leswaku ku nga vi na nyama leyi nga ta tibuma emahlweni ka Xikwembu.
30  Kambe hikwalaho ka xona mi ni vun’we na Kreste Yesu, loyi eka hina a veke vutlhari lebyi humaka eka Xikwembu, ni ku lulama ni ku kwetsima ni ku ntshunxiwa hi nkutsulo;
31  leswaku swi ta endleka hilaha ku tsariweke hakona: “Loyi a tibumaka, a a tibume ha Yehovha.”
2  Vamakwerhu, loko ndzi ta eka n’wina a ndzi tanga hi ku lava ku mi hlamarisa hi mavulavulelo kumbe hi vutlhari loko ndzi mi byela xihundla xo kwetsima xa Xikwembu.
2  Hikuva loko ndzi ri na n’wina ndzi tiendle loyi a nga tiviki nchumu loko a nga ri Yesu Kreste ni ku beleriwa ka yena.
3  Naswona ndzi te eka n’wina ndzi ri ni ku tsana ni ku chava ni hi ku rhurhumela lokukulu;
4  naswona leswi ndzi swi vulavuleke ni leswi ndzi swi chumayeleke a ndzi swi vulanga hi marito lama khorwisaka ya vutlhari, kambe ndzi swi vule hi ku kombisiwa ka moya ni matimba,
5  leswaku mi nga vi na ripfumelo evutlharini bya vanhu, kambe ematimbeni ya Xikwembu.
6  Sweswi hi vulavula vutlhari exikarhi ka lava wupfeke, kambe hayi vutlhari bya mafambiselo lawa ya swilo, kumbe bya vafumi va mafambiselo lawa ya swilo, lava nga ta herisiwa.
7  Kambe hi vulavula vutlhari bya Xikwembu bya xihundla xo kwetsima, ku nga vutlhari lebyi fihliweke, lebyi Xikwembu xi byi vekeke mafambiselo ya swilo ma nga si va kona, leswaku hi ta vangamisiwa.
8  A nga kona mufumi wa mafambiselo lawa ya swilo loyi a tiveke vutlhari lebyi, hikuva loko a va byi tivile ingi va nga yi belelanga Hosi leyi dzunekaka.
9  Kambe hilaha ku tsariweke hakona: “Tihlo a ri swi vonanga, ni ndleve a yi swi twanga, naswona mbilu ya munhu a yi swi ehleketanga swilo leswi Xikwembu xi swi lunghiseleleke lava xi rhandzaka.”
10  Hikuva Xikwembu xi swi hlavutele hina hi moya wa xona, hikuva moya wu lavisisa swilo hinkwaswo, hambi swi ri swilo leswi enteke swa Xikwembu.
11  Hikuva i mani exikarhi ka vanhu loyi a tivaka swilo swa munhu loko wu nga ri moya wa munhu lowu nga endzeni ka yena? Kutani a nga kona loyi se a tivaka swilo swa Xikwembu loko wu nga ri moya wa Xikwembu.
12  Kutani a hi amukelanga moya wa misava, kambe hi amukele moya lowu humaka eka Xikwembu, leswaku hi ta tiva swilo leswi Xikwembu xi hi nyikeke swona hi musa.
13  Nakambe swilo leswi a hi swi vulavuli hi marito lawa hi dyondzisiweke hi vutlhari bya munhu, kambe hi marito lawa hi dyondzisiweke hi moya, hi ri karhi hi hlanganisa timhaka ta moya ni marito ya moya.
14  Kambe munhu wa nyama a nga swi amukeli swilo swa moya wa Xikwembu, hikuva eka yena i vuphukuphuku; naswona a nge swi tivi, hikuva swi kamberiwa hi tlhelo ra moya.
15  Hambiswiritano, munhu wa moya kunene u kambela swilo hinkwaswo, kambe yena hi byakwe a nga kamberiwi hi munhu.
16  Hikuva “i mani loyi a tivaka mianakanyo ya Yehovha, leswaku a n’wi letela?” Kambe mianakanyo ya Kreste hi na yona.
3  Kutani vamakwerhu, a ndzi swi kotanga ku vulavula na n’wina tanihi vanhu va moya, kambe tanihi vanhu va nyama, tanihi swihlangi eka Kreste.
2  Ndzi mi wundle hi ntswamba, ku nga ri hi leswi dyiwaka, hikuva a mi nga si tiya hilaha ku eneleke. Entiyisweni nisweswi a mi si tiya hilaha ku eneleke,
3  ma ha ri va nyama. Hikuva leswi ka ha riki ni mavondzo ni madzolonga exikarhi ka n’wina, xana a mi va nyama, naswona xana a mi fambi hilaha vanhu va fambaka hakona ke?
4  Hikuva loko un’wana a ku: “Mina ndzi wa Pawulo,” kambe un’wanyana a ku: “Mina ndzi wa Apolosi,” xana a mi vanhu ntsena ke?
5  Kutani Apolosi i yini? Ina, Pawulo i yini? I vatirheli lava mi veke vapfumeri ha vona, hilaha Hosi yi nyikeke un’wana ni un’wana wa vona hakona.
6  Mina ndzi byarile, Apolosi a cheleta, kambe Xikwembu hi xona lexi hambeteke xi swi kurisa;
7  loyi a byalaka a hi nchumu, hambi loyi a cheletaka, kambe i Xikwembu lexi xi swi kurisaka.
8  Kutani loyi a byalaka ni loyi a cheletaka i van’we, kambe munhu un’wana ni un’wana u ta kuma hakelo ya yena hi ku ya hi ntirho wa yena.
9  Hikuva hina hi vatirhi-kulobye ni Xikwembu. N’wina mi nsimu ya Xikwembu leyi rimiwaka, muako wa Xikwembu.
10  Hi ku ya hi musa lowu nga faneriwiki wa Xikwembu lowu ndzi nyikiweke wona, ndzi veke masungulo tanihi leswi ndzi nga mufambisi wa mintirho loyi a tlhariheke, kambe un’wanyana u aka ehenhla ka wona. Kambe un’wana ni un’wana a a tshame a languta ndlela leyi a akaka ha yona ehenhla ka wona.
11  Hikuva a ku na munhu loyi a nga vekaka masungulo man’wanyana loko ma nga ri lama vekiweke, ku nga Yesu Kreste.
12  Loko mani na mani a aka ehenhla ka masungulo lawa hi nsuku, silivhere, maribye ya risima, leswi endliweke hi ntsandza, byanyi, mahlanga,
13  ntirho wa un’wana ni un’wana wu ta vonaka, hikuva siku ra kona ri ta wu kombisa, wu ta hlavuteriwa hi ku tirhisa ndzilo; kutani ndzilo wona wu ta swi kombisa leswaku ntirho wa un’wana ni un’wana i wa muxaka muni.
14  Loko ntirho wa mani na mani lowu a wu akeke ehenhla ka masungulo lawa wu tshamisa sweswo, u ta kuma hakelo;
15  loko ntirho wa mani na mani wo tshwa, u ta lahlekeriwa, kambe yena u ta ponisiwa; nilokoswiritano, swi ta fana ni loko a hundze endzilweni.
16  Xana a mi swi tivi leswaku n’wina mi tempele ya Xikwembu, ni leswaku moya wa Xikwembu wu tshama eka n’wina ke?
17  Loko munhu a lovisa tempele ya Xikwembu, Xikwembu xi ta n’wi lovisa; hikuva tempele ya Xikwembu ya kwetsima, tempele leyi n’wina mi nga yona.
18  Ku nga tshuki ku va ni loyi a tikanganyisaka: Loko mani na mani exikarhi ka n’wina a ehleketa leswaku u tlharihile emafambiselweni lawa ya swilo, a a ve xiphukuphuku, leswaku a ta va wo tlhariha.
19  Hikuva vutlhari bya misava leyi i vuphukuphuku eka Xikwembu; hikuva ku tsariwile: “Xi khoma lavo tlhariha eku kanganyiseni ka vona.”
20  Nakambe: “Yehovha wa swi tiva leswaku ku anakanya ka vanhu vo tlhariha i vuhava.”
21  Hikwalaho ku nga vi na loyi a tibumaka hi vanhu; hikuva swilo hinkwaswo i swa n’wina,
22  hambi Pawulo kumbe Apolosi kumbe Khefasi kumbe misava kumbe vutomi kumbe rifu kumbe swilo leswi nga kona sweswi kumbe swilo leswa ha taka, swilo hinkwaswo i swa n’wina;
23  hi ku fanana n’wina mi va ka Kreste; Kreste hi ku fanana i wa Xikwembu.
12  Malunghana ni tinyiko ta moya, vamakwerhu, a ndzi lavi mi pfumala vutivi.
2  Ma swi tiva leswaku loko ma ha ri vanhu va matiko, a mi kongomisiwa eswifanisweni swa hava leswi nga riki na rito, mi ya kun’wana ni kun’wana laha mi kongomisiwaka kona.
3  Hikokwalaho ndzi lava mi tiva leswaku a ku na munhu loyi loko a vulavula hi moya wa Xikwembu, a vulaka a ku: “Yesu a a rhukaniwe,” naswona a ku na munhu loyi a nga vulaka a ku: “Yesu i Hosi,” loko ku nga ri hi moya lowo kwetsima.
4  Kutani ku ni tinyiko to hambana-hambana, kambe ku ni moya wun’we;
5  naswona ku ni vutirheli byo hambana-hambana, kambe ku ni Hosi yin’we;
6  naswona ku ni mintirho yo hambana-hambana, kambe i Xikwembu xin’we lexi endlaka mintirho hinkwayo eka vanhu hinkwavo.
7  Kambe xikombiso xa moya xi nyikiwa un’wana ni un’wana hi xikongomelo xo pfuna.
8  Hi xikombiso, un’wana u nyikiwe ku vulavula swa vutlhari hi moya, un’wanyana u nyikiwe ku vulavula swa vutivi hi ku ya hi moya lowu fanaka,
9  un’wana u nyikiwe ripfumelo hi moya lowu fanaka, un’wana u nyikiwe tinyiko ta ku horisa hi moya wolowo wun’we,
10  kasi un’wanyana u nyikiwe ku endla mintirho ya matimba, un’wana u nyikiwe ku profeta, un’wana u nyikiwe ku twisisa marito lama huhuteriweke, un’wana u nyikiwe tindzimi to hambana-hambana, kasi un’wana u nyikiwe ku hlamusela tindzimi.
11  Kambe mintirho leyi hinkwayo yi endliwa hi moya wun’we, wu avela un’wana ni un’wana hilaha wu rhandzaka hakona.
12  Hikuva leswi miri wu nga wun’we kambe wu nga ni swirho swo tala, nileswi swirho hinkwaswo swa miri wolowo swi vumbaka miri wun’we, hambileswi swi nga tala, swi tano ni hi Kreste.
13  Hikuva entiyisweni hinkwerhu hi khuvuriwe hi moya wun’we leswaku hi va emirini wun’we, hambi hi Vayuda kumbe Magriki, hambi hi mahlonga kumbe hi ntshunxekile, naswona hinkwerhu hi nwisiwe moya wun’we.
14  Hikuva miri kahle-kahle a hi xirho xin’we, kambe i swirho swo tala.
15  Loko nenge wu tshuka wu te: “Leswi ndzi nga riki voko, a ndzi xiphemu xa miri,” leswi a swi endli leswaku wu nga vi xiphemu xa miri.
16  Niloko ndleve yi tshuka yi te: “Leswi ndzi nga riki tihlo, a ndzi xiphemu xa miri,” leswi a swi endli leswaku wu nga vi xiphemu xa miri.
17  Loko miri hinkwawo a wu ri tihlo, xana xirho xa ku twa a xi ta va kwihi? Loko a wu twa hinkwawo, xana ku nun’hwetela a ku ta va kwihi?
18  Kambe Xikwembu xi veke swirho emirini, xin’wana ni xin’wana xa swona hilaha xi swi rhandzeke hakona.
19  Loko hinkwaswo a swi ri xirho xin’we, xana miri a wu ta va kwihi?
20  Kambe i swirho swo tala, kasi miri i wun’we.
21  Tihlo a ri nge byeli voko ri ku: “Wena a ndzi ku lavi”; nakambe nhloko a yi nge byeli milenge yi ku: “N’wina a ndzi mi lavi.”
22  Kambe mhaka hileswaku swirho swa miri leswi vonakaka onge swi tsanile swa laveka,
23  ni swiphemu swa miri leswi hi ehleketaka leswaku a swi xiximeki ngopfu, hi swi xixima swinene, kutani swirho swa hina leswi khomisaka tingana swa languteka swinene,
24  kasi swirho swa hina leswi langutekaka a swi lavi nchumu. Nilokoswiritano, Xikwembu xi hlanganise miri, xi endla leswaku xiphemu lexi pfumalaka ku xiximeka xi xiximiwa swinene ngopfu,
25  leswaku ku nga vi na ku avana emirini, kambe swirho swa wona swi khathalelana hi ndlela leyi fanaka.
26  Naswona loko xirho xin’we xi xaniseka, swirho leswin’wana hinkwaswo swi xaniseka na xona; kumbe loko xirho xin’wana xi vangamisiwa, swirho leswin’wana hinkwaswo swi tsaka na xona.
27  Kutani n’wina mi miri wa Kreste, naswona un’wana i xirho xa un’wanyana.
28  Xikwembu xi veke vanhu vo hambana-hambana evandlheni, vo sungula i vaapostola; va vumbirhi i vaprofeta; va vunharhu i vadyondzisi; ku landzela mintirho ya matimba; ku ta tinyiko ta ku horisa; mintirho yo pfuna, vuswikoti byo kongomisa, tindzimi to hambana-hambana.
29  A hi hinkwavo va nga vaapostola, a hi swona ke? A hi hinkwavo va nga vaprofeta, a hi swona ke? A hi hinkwavo va nga vadyondzisi, a hi swona ke? A hi hinkwavo va endlaka mintirho ya matimba, a hi swona ke?
30  A hi hinkwavo va nga ni tinyiko ta ku horisa, a hi swona ke? A hi hinkwavo va vulavulaka hi tindzimi, a hi swona ke? A hi hinkwavo va nga vahundzuluxeri, a hi swona ke?
31  Kambe hambetani mi lava tinyiko letikulu hi ku hiseka. Kambe ndzi mi komba ndlela leyi tlakukeke.
