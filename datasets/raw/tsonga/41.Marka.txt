10  Hiloko a suka kwalaho a fika emaaveni ya Yudiya entsungeni wa Yordani, nakambe mintshungu yi hlengeletanela eka yena, naswona hilaha a a tolovele ku endla hakona, a tlhela a yi dyondzisa.
2  Kutani Vafarisi va tshinela, naswona leswaku va n’wi ringa, va n’wi vutisa loko swi pfumeleriwa leswaku wanuna a tshika nsati.
3  A va hlamula a ku: “Xana Muxe u mi lerise yini?”
4  Va ku: “Muxe u pfumelele leswaku a tsaleriwa papila ra ku n’wi hlongola ni ku n’wi tshika.”
5  Kambe Yesu a ku eka vona: “U mi tsalele xileriso lexi hikwalaho ko xiya ku nonon’hwa ka timbilu ta n’wina.
6  Hambiswiritano, ku sukela eku sunguleni ka ntumbuluko ‘Xi endle waxinuna ni waxisati.
7  Hikwalaho wanuna u ta siya tata wakwe ni mana wakwe,
8  naswona lavambirhi va ta va nyama yin’we’; kutani a va ha ri vambirhi, kambe i nyama yin’we.
9  Hikokwalaho leswi Xikwembu xi swi paneke swin’we, ku nga tshuki ku va ni munhu la swi hambanisaka.”
10  Nakambe loko a ri endlwini vadyondzisiwa va sungula ku n’wi vutisa malunghana ni leswi.
11  Kutani a ku eka vona: “Mani na mani la tshikaka nsati wakwe a teka un’wana u endla vuoswi eka nsati wakwe,
12  naswona loko wansati a tshike nuna wakwe, a tekana ni un’wana, wansati loyi u endla vuoswi.”
13  Kutani vanhu va sungula ku n’wi tisela vana lavatsongo leswaku a va khumba; kambe vadyondzisiwa va va holovela.
14  Loko a vona leswi, Yesu a hlundzuka ivi a ku eka vona: “Tshikani vana lavatsongo va ta eka mina; mi nga ringeti ku va sivela, hikuva mfumo wa Xikwembu i wa lavo tano.
15  Ndzi tiyisile ndzi ri eka n’wina, Mani na mani loyi a nga wu amukeriki mfumo wa Xikwembu ku fana ni n’wana lontsongo a nge pfuki a nghenile eka wona.”
16  Kutani a angarha vana, a va katekisa, a va tlhandleka mavoko.
17  Kuteloko a huma, a khoma ndlela, munhu un’wana a tsutsuma a fika a nkhinsama emahlweni ka yena ivi a n’wi tlhandleka xivutiso a ku: “Mudyondzisi Lonene, xana ndzi fanele ndzi endla yini leswaku ndzi kuma ndzhaka ya vutomi lebyi nga heriki?”
18  Yesu a ku eka yena: “Ha yini u vula leswaku ndzi lonene? Munhu lonene a nga kona, handle ka un’we, ku nga Xikwembu.
19  Wa swi tiva swileriso leswi nge, ‘U nga dlayi hi vomu, U nga endli vuoswi, U nga yivi, U nga nyikeli vumbhoni bya mavunwa, U nga dyeleli, Xixima tata wa wena ni mana wa wena.’”
20  Munhu loyi a ku eka yena: “Mudyondzisi, hinkwaswo swilo leswi ndzi swi hlayisile ku sukela evuntshweni bya mina.”
21  Yesu a n’wi languta ivi a titwa a n’wi rhandza kutani a ku eka yena: “U kayivela xilo xin’we: Famba, u ya xavisa swilo leswi u nga na swona u nyika swisiwana, kutani u ta va ni xuma etilweni, u ta, u va mulandzeri wa mina.”
22  Kambe a hlunamisiwa hi marito lawa, kutani a famba a ri ni gome, hikuva a a ri ni swilo swo tala.
23  Endzhaku ko rhalarhala, Yesu a byela vadyondzisiwa vakwe a ku: “Ku ta va nchumu wo nonon’hwa swinene eka lava nga ni mali leswaku va nghena emfun’weni wa Xikwembu!”
24  Kambe vadyondzisiwa va hlamarisiwa hi marito yakwe. Yesu a tlhela a va angula a ku: “Vana vanga, i nchumu wo nonon’hwa swinene ku nghena emfun’weni wa Xikwembu!
25  Swa olova swinene leswaku kamela yi hundza exuveni xa neleta ku ri ni ku va munhu la fuweke a nghena emfun’weni wa Xikwembu.”
26  Nakambe va hlamala ngopfu swinene kutani va ku eka yena: “Entiyisweni, i mani la nga ponisiwaka?”
27  Yesu a va languta hi ku kongoma ivi a ku: “Eka vanhu a swi koteki, kambe a swi tano eka Xikwembu, hikuva swilo hinkwaswo swa koteka eka Xikwembu.”
28  Petro a sungula ku n’wi byela a ku: “Waswivo! Hi siye swilo hinkwaswo naswona ha ku landzela.”
29  Yesu a ku: “Ndzi tiyisile ndzi ri eka n’wina, A ku na munhu la siyeke yindlu kumbe vamakwavo va xinuna kumbe vamakwavo va xisati kumbe manana kumbe tatana kumbe vana kumbe masimu hikwalaho ka mina ni hikwalaho ka mahungu lamanene
30  la nga ta ka a nga kumi hilaha ku phindhiweke ka 100 enkarhini lowu, tindlu ni vamakwavo va xinuna ni vamakwavo va xisati ni vamanana ni vana ni masimu, swin’we ni ku xanisiwa, kutani emafambiselweni lama taka ya swilo a kuma vutomi lebyi nga heriki.
31  Hambiswiritano, vo tala lava nga vo sungula va ta va vo hetelela, ni lavo hetelela va ta va vo sungula.”
32  A va ri karhi va tlhandluka hi gondzo va kongoma eYerusalema, naswona Yesu a a famba emahlweni ka vona, kutani va hlamala; kambe lava a va landzela va sungula ku chava. A tlhela a ya ni lava 12 etlhelweni a va byela swilo leswi nga ta n’wi humelela:
33  “Hi hina lava, hi tlhandlukela eYerusalema, naswona N’wana wa munhu u ta nyiketiwa eka vaprista lavakulu ni le ka vatsari, kutani va ta n’wi gwevela rifu, naswona va ta n’wi nyiketa eka vanhu va matiko,
34  va ta endla xihlekiso ha yena, va n’wi tshwutelela, va n’wi ba naswona va n’wi dlaya, kambe hi siku ra vunharhu u ta pfuka.”
35  Hiloko Yakobo na Yohane, vana vambirhi va Zebediya, va ya eka yena va ku: “Mudyondzisi, hi lava leswaku u hi endlela xin’wana ni xin’wana lexi hi xi kombelaka eka wena.”
36  A ku eka vona: “Xana mi lava leswaku ndzi mi endlela yini?”
37  Va ku eka yena: “Hi pfumelele ku tshama, un’wana evokweni ra wena ra xinene un’wanyana eka lera ximatsi, eku vangameni ka wena.”
38  Kambe Yesu a ku eka vona: “A mi swi tivi leswi mi swi kombelaka. Xana mi nga swi kota ku nwa eka xinwelo lexi ndzi nwaka eka xona, kumbe ku khuvuriwa hi nkhuvulo lowu ndzi khuvuriwaka ha wona?”
39  Va ku eka yena: “Ha swi kota.” Kutani Yesu a ku eka vona: “Xinwelo lexi ndzi xi nwaka mi ta xi nwa, ni nkhuvulo lowu ndzi khuvuriwaka ha wona mi ta khuvuriwa ha wona.
40  Hambiswiritano, loko ku ri ku tshama exineneni xa mina kumbe eximatsini xa mina a hi swa mina ku swi nyika van’wana, kambe i swa lava lunghiseriweke swona.”
41  Ina, loko lavan’wana va khume va twa ha swona, va sungula ku hlundzukela Yakobo na Yohane.
42  Kambe Yesu, loko a va vitanele eka yena, a ku eka vona: “Ma swi tiva leswaku lava vonakaka va fuma matiko va ma tikisela naswona lavakulu va ma lawula.
43  A swi fanelanga swi va tano exikarhi ka n’wina; kambe mani na mani la lavaka ku va lonkulu exikarhi ka n’wina u fanele ku va mutirheli wa n’wina,
44  naswona mani na mani la lavaka ku va wo sungula exikarhi ka n’wina u fanele ku va hlonga ra n’wina hinkwenu.
45  Hikuva hambi ku ri N’wana wa munhu a nga telanga ku tirheriwa, kambe u tele ku tirhela ni ku nyikela moya-xiviri wakwe wu va nkutsulo wa lavo tala.”
46  Kutani va fika eYeriko. Kambe loko yena ni vadyondzisiwa vakwe ni ntshungu lowukulu va huma eYeriko, Bartimiya (n’wana wa Timiya), mukomberi la feke mahlo, a a tshame etlhelo ka gondzo.
47  Loko a twa leswaku a ku ri Yesu wa Munazareta, a sungula ku huwelela a ku: “N’wana wa Davhida, Yesu, vana ni tintswalo eka mina!”
48  Hikwalaho vo tala va n’wi byela hi ku kongoma leswaku a miyela; kambe a ya emahlweni a huwelela swinene ngopfu a ku: “N’wana wa Davhida, vana ni tintswalo eka mina!”
49  Kutani Yesu a yima, a ku: “N’wi vitaneni.” Hiloko va vitana munhu la feke mahlo, va ku eka yena: “Tiya mbilu, u suka u yima, wa ku vitana.”
50  Loko a hluvule nguvu yakwe ya le handle, a suka a yima a ya eka Yesu.
51  Yesu a n’wi angula a ku: “Xana u lava leswaku ndzi ku endlela yini?” Munhu la feke mahlo a ku eka yena: “Raboni, endla leswaku ndzi tlhela ndzi vona.”
52  Yesu a ku eka yena: “Famba, ripfumelo ra wena ri ku hanyisile.” Hi ku hatlisa a tlhela a vona, a sungula ku n’wi landzela egondzweni.
4  Nakambe a sungula ku dyondzisa etlhelo ka lwandle. Kutani ntshungu lowukulu ngopfu wu hlengeletana ekusuhi na yena, lerova a ya khandziya byatso a tshama elwandle, kambe ntshungu hinkwawo lowu nga etlhelo ka lwandle a wu tshame eribuweni.
2  Kutani a sungula ku wu dyondzisa swilo swo tala hi swifaniso, naswona edyondzweni yakwe a wu byela a ku:
3  “Yingisani. Maswivo! Muhaxi u humile ku ya haxa.
4  Naswona loko a ri karhi a haxa, mbewu yin’wana yi wela etlhelo ka gondzo, kutani tinyenyana ti ta ti yi dya hinkwayo.
5  Mbewu yin’wana yi wela endhawini ya maribye, ina, a yi kumanga misava yo tala, kutani yi huma hi ku hatlisa hikwalaho ka leswi misava a yi nga entanga.
6  Kambe loko dyambu ri huma, yi vavuleka, xisweswo yi vuna hikwalaho ka ku pfumala timitsu.
7  Naswona mbewu yin’wana yi wela exikarhi ka mitwa, kutani mitwa yi kula yi yi kamanyeta, ivi yi nga veki mihandzu.
8  Kambe tin’wana ti wela emisaveni leyinene, kutani ti mila ti tlhela ti kula, ti sungula ku veka mihandzu, ti tswala hilaha ku phindhiweke ka 30, na ka 60 na ka 100.”
9  Kutani a engeta rito leri nge: “Loyi a nga ni tindleve ta ku yingisa a a yingise.”
10  Kutani loko a sale a ri swakwe, lava n’wi rhendzeleke swin’we ni lava 12 va sungula ku n’wi vutisa hi ta swifaniso leswi.
11  A sungula ku va byela a ku: “N’wina mi nyikiwe xihundla xo kwetsima xa mfumo wa Xikwembu, kambe eka lava nga ehandle, swilo hinkwaswo swi humelela hi swifaniso,
12  leswaku, hambiloko va languta, va languta kambe va nga voni nchumu, naswona, hambiloko va twa, va twa kambe va nga wu kumi mongo wa kona, ni leswaku va nga hundzuki kutani va rivaleriwa.”
13  Ku tlula kwalaho, a ku eka vona: “Xifaniso lexi a mi xi tivi, kutani mi ta swi twisisa njhani swifaniso leswin’wana?
14  “Muhaxi u haxa rito.
15  Kutani, leyi, hi lava nga etlhelo ka gondzo laha rito ri haxiweke kona; kambe hi ku hatlisa loko va ri twile, Sathana a ta kutani a teka rito leri haxiweke eka vona.
16  Hi ku fanana leyi hi lava haxiweke etindhawini ta maribye: hi ku hatlisa loko va twe rito, va ri amukela hi ntsako.
17  Kambe a va na rimitsu eka vona, kambe va tshama nkarhinyana; kutani hi ku hatlisa loko ku pfuka nhlomulo kumbe nxaniso hikwalaho ka rito, va khunguvanyeka.
18  Nakambe ku ni yin’wana leyi haxiweke exikarhi ka mitwa; leyi hi lava va tweke rito,
19  kambe mivilelo ya mafambiselo lawa ya swilo ni matimba ya vuxisi bya rifuwo ni ku navela swilo leswin’wana hinkwaswo swi va phasaphasa, swi kamanyeta rito, kutani ri nga veki mihandzu.
20  Eku heteleleni, leyi nga haxiwa emisaveni leyinene, vona hi lava va yingisaka rito ivi va ri amukela hi mavoko mambirhi kutani va veka mihandzu hilaha ku phindhiweke ka 30, ka 60, ka 100.”
21  A ya emahlweni a va byela a ku: “Loko rivoni ri tisiwa a ri vekiwi ehansi ka xirhundzu xo pima kumbe ehansi ka mubedo, a hi swona ke? Loko ri tisiwa ri vekiwa ehenhla ka xo tlhandleka rivoni, a hi swona ke?
22  Hikuva a ku na nchumu lexi fihliweke loko ku nga ri hi xikongomelo xa leswaku xi paluxiwa; ku hava lexi tumbetiweke hi vukheta loko ku nga ri hi xikongomelo xa leswaku xi vekiwa erivaleni.
23  Mani na mani la nga ni tindleve to yingisa, a a yingise.”
24  A tlhela a ku eka vona: “Nyikelani nyingiso eka leswi mi swi twaka. Xipimo lexi mi pimaka ha xona, na n’wina va ta mi pimela ha xona, ina, mi ta engeteriwa swo tala.
25  Hikuva loyi a nga na swona u ta nyikiwa swo tala; kambe loyi a nga riki na nchumu, u ta tekeriwa ni leswi a nga na swona.”
26  Kutani a ya emahlweni a ku: “Hi ndlela leyi mfumo wa Xikwembu wu fana ni loko munhu a haxa mbewu emisaveni,
27  a etlela nivusiku, a pfuka loko ri xile, kutani mbewu yi huma yi kula yi tlhela yi leha, kambe a nga yi tivi ndlela leyi swi endlekeke ha yona.
28  Misava yi tivekela mihandzu hi yoxe hakatsongo-tsongo, yi sungula hi xikhava, ku landza xichocho xa rihlanga, ku hetelela tindzoho to tala exichochweni.
29  Kambe hi ku hatlisa loko mihandzu yi swi pfumelela, u tlhotlhometa rihwevo, hikuva nkarhi wo tshovela wu fikile.”
30  Kutani a ya emahlweni a ku: “Xana mfumo wa Xikwembu hi ta wu fanisa na yini, kumbe hi ta wu hlamusela hi xifaniso xihi?
31  Ku fana ni ndzoho ya sinapi, leyi loko yi byariwa emisaveni, a yi ri leyitsanana ku tlula timbewu hinkwato leti nga laha misaveni—
32  kambe loko yi byariwile, yi huma yi kula ku tlula swimila hinkwaswo ivi yi humesa marhavi lamakulu, lerova tinyenyana ta tilo ti kuma vutshamo endzhutini wa yona.”
33  Kutani a a tshamela ku va byela rito hi swifaniso swo tala swa muxaka wolowo, ntsena loko va ha kota ku yingisa.
34  Entiyisweni, a a nga vulavuli na vona handle ko tirhisa xifaniso, kambe a a hlamusela vadyondzisiwa vakwe swilo hinkwaswo va ri swavo.
35  Naswona hi siku rero, nimadyambu, a ku eka vona: “A hi peleleni eribuweni lerin’wana.”
36  Kutani, loko va hangalase ntshungu, va famba na yena hi byatso, tanihi leswi yena ana se a a ri endzeni ka byona, naswona a ri ni mabyatso man’wana.
37  Kutani ku pfuka xidzedze lexikulu ngopfu, magandlati ma ba byatso ma nghena, lerova byatso a byi ri kusuhi ni ku khubumeteka.
38  Kambe a a ri encileni wa byatso, a etlele ehenhla ka xiseketelo. Kutani va n’wi pfuxa va ku eka yena: “Mudyondzisi, xana a wu khathali leswi hi lovaka?”
39  Hiloko a pfuka a tshinya mheho, kutani a byela lwandle a ku: “Miyela! U ku whii!” Kutani mheho yi hunguteka, hiloko ku va ni ku rhula lokukulu.
40  Kutani a ku eka vona: “Ha yini mi ri ni rhumbu? Xana a mi si va ni ripfumelo?”
41  Kambe va chava hi nchavo lowu nga tolovelekangiki, kutani va byelana va ku: “Kahle-kahle loyi i mani, hikuva hambi ku ri mheho ni lwandle swa n’wi yingisa?”
11  Loko va ri karhi va tshinela eYerusalema, eBetefage ni le Betaniya eNtshaveni ya Mitlhwari, a rhuma vadyondzisiwa vakwe vambirhi
2  a va byela a ku: “Yanani eximutanini lexi mi langutaneke na xona, kutani loko ma ha ku nghena eka xona mi ta kuma ximbhongolwana xi tsimbiwile, lexi ku nga riki na munhu la nga tshama a xi gada; xi ntshunxeni mi xi tisa.
3  Naswona loko un’wana a ku eka n’wina, ‘Ha yini mi endla leswi?’ mi ku, ‘Hosi ya xi lava, yi ta hatlisa yi xi vuyisa.’”
4  Hiloko va famba kutani va kuma ximbhongolwana xi tsimbiwile enyangweni, ehandle exitarateni xa le tlhelo, kutani va xi ntshunxa.
5  Kambe van’wana va lava a va yime kwalaho va sungula ku va vutisa va ku: “Xana mi xi ntshunxela yini ximbhongolwana lexi?”
6  Hiloko va va byela hilaha Yesu a vuleke hakona; kutani va va tshika va famba.
7  Hiloko va tisa ximbhongolwana eka Yesu, va kapeka tinguvu ta vona ta le handle eka xona, kutani a xi gada.
8  Nakambe, vo tala va andlala tinguvu ta vona ta le handle egondzweni, kambe van’wana va tsema switluka emasin’wini.
9  Lava a va rhangile ni lava a va ta hi le ndzhaku a va hambeta va huwelela va ku: “Ha khongela, n’wi ponise! U katekile loyi a taka hi vito ra Yehovha!
10  Wu katekile mfumo lowu taka wa tata wa hina Davhida! Ha khongela, n’wi ponise, wena la nge henhla-henhla!”
11  Kutani a nghena eYerusalema, etempeleni; a rhalarhala swilo hinkwaswo, naswona, leswi nkarhi a wu fambile, a huma a ya eBetaniya ni lava 12.
12  Siku leri tlhandlamaka, loko va humile eBetaniya, a khomiwa hi ndlala.
13  Kutani a vona nkuwa lowu nga ni matluka a ri ekule, a ya kona a ya languta loko kumbexana a ta kuma swo karhi eka wona. Kambe, loko a fika eka wona, a nga kumanga nchumu loko ku nga ri matluka ntsena, hikuva a ku nga ri nguva ya makuwa.
14  Hiloko a wu angula a ku: “Ku nga ha tshuki ku va ni loyi a dyaka mihandzu eka wena hi masiku.” Naswona vadyondzisiwa vakwe a va yingiserile.
15  Kutani va fika eYerusalema. Kwalaho a nghena etempeleni kutani a sungula ku hlongola lava xavisaka ni lava xavaka etempeleni, a wisetela matafula ya vacinci va mali ni switshamo swa lava xavisaka matuva;
16  naswona a nga pfumelelanga munhu ku tsemakanya etempeleni a rhwele xanchumu,
17  kambe a ya emahlweni a dyondzisa a ku: “Xana a ku tsariwanga leswaku, ‘Yindlu ya mina yi ta vuriwa yindlu ya xikhongelo ya matiko hinkwawo’? Kambe n’wina mi yi endle bako ra swigevenga.”
18  Kutani vaprista lavakulu ni vatsari va swi twa, va sungula ku lava ndlela yo n’wi dlaya; hikuva a va n’wi chava, naswona ntshungu hinkwawo a wu hlamarisiwa hi ku dyondzisa ka yena.
19  Loko siku ri ya eku heleni, va huma emutini.
20  Kambe loko va hundza hi kona nimixo swinene, va vona nkuwa wu vunile ku sukela etimitswini.
21  Kutani Petro a wu tsundzuka, a ku: “Rabi, waswivo, nkuwa lowu u wu rhukaneke wu vunile.”
22  Yesu a va angula a ku: “Vanani ni ripfumelo eka Xikwembu.
23  Ndzi tiyisile ndzi ri eka n’wina, hambi ku ri mani la byelaka ntshava leyi a ku, ‘Simuka u ya nghena elwandle,’ naswona a nga kanakani embilwini yakwe kambe a ri ni ripfumelo ra leswaku leswi a swi vulaka swi ta humelela, u ta endleriwa swona.
24  Hi yona mhaka leyi ndzi mi byelaka leswaku, Swilo hinkwaswo leswi mi swi khongelelaka ni ku swi kombela, vanani ni ripfumelo ra leswaku ana se mi swi amukerile hi xiviri, kutani mi ta swi kuma.
25  Naswona loko mi yima mi khongela, rivalelani xin’wana ni xin’wana lexi mi solaka van’wana ha xona; leswaku Tata wa n’wina la nge matilweni na yena a ta mi rivalela swivi swa n’wina.”
26  ——
27  Kavaloko va tlhelela eYerusalema. Kutani loko a ri karhi a famba etempeleni, vaprista lavakulu ni vatsari ni vakulukumba va ta eka yena
28  kutani va ku eka yena: “U swi endla hi matimba wahi swilo leswi? kumbe i mani la ku nyikeke matimba yo endla swilo leswi?”
29  Yesu a ku eka vona: “Ndzi ta mi vutisa xivutiso xin’we. Loko mi ndzi hlamula, na mina ndzi ta mi byela matimba lawa ndzi endlaka swilo leswi ha wona.
30  Xana nkhuvulo wa Yohane a wu huma etilweni kumbe a wu huma evanhwini? Ndzi hlamuleni.”
31  Kutani va sungula ku kanela va ri voxe, va ku: “Loko hi ku, ‘A wu huma etilweni,’ u ta ku, ‘Ha yini mi nga n’wi kholwanga?’
32  Kambe, xana hi nga ku, ‘A wu huma evanhwini’?”—A va chava ntshungu, hikuva hinkwawo a wu pfumela leswaku Yohane hakunene a a ri muprofeta.
33  Ina, va angula Yesu va ku: “A hi tivi.” Kutani Yesu a ku eka vona: “Na mina a ndzi mi byeli matimba lawa ndzi endlaka swilo leswi ha wona.”
8  Emasikwini wolawo, loko ku tlhele ku va ni ntshungu lowukulu naswona wu nga ri na swakudya, a vitana vadyondzisiwa a ku eka vona:
2  “Ntshungu lowu ndzi wu twela vusiwana, hikuva swi endla masiku manharhu wu tshama ekusuhi na mina naswona a wu na swakudya;
3  loko ndzo wu mukisa wu ri ni ndlala, wu ta gon’wela egondzweni. Hakunene, van’wana va wona va huma ekule swinene.”
4  Kambe vadyondzisiwa vakwe va n’wi hlamula va ku: “Xana munhu a nga swi kuma kwihi swinkwa swo xurhisa vanhu lava laha nhoveni?”
5  A tlhela a ya emahlweni a va vutisa: “Xana mi ni swinkwa swingani?” Va ku: “Swa nkombo.”
6  Hiloko a lerisa ntshungu leswaku wu vurhama ehansi, kutani a teka swinkwa swa nkombo, a nkhensa, a swi phemelela, a sungula ku nyika vadyondzisiwa vakwe leswaku va swi ava, vona va swi avela ntshungu.
7  Nakambe a va ri ni tinhlampfi ti nga ri tingani letitsongo; naswona, loko a ti katekisile, a va byela leswaku na tona va ti ava.
8  Hiloko va dya va xurha, kutani va hlengeleta swiphemu leswi saleke, ku tala swirhundzu swo phamela swa nkombo.
9  Kambe a ku ri ni vanhu va 4 000. Eku heteleleni a va mukisa.
10  Hi ku hatlisa a khandziya byatso ni vadyondzisiwa vakwe kutani va fika etindhawini ta Dalmanuta.
11  Hiloko Vafarisi va huma, va sungula ku kanetana na yena, va lava leswaku a va endlela singita leri humaka etilweni, hi xikongomelo xo n’wi ringa.
12  Hiloko a konya swinene emoyeni wakwe, ivi a ku: “Ha yini xitukulwana lexi xi lava singita? Ndzi tiyisile ndzi ri, Ku hava singita leri nga ta nyikiwa xitukulwana lexi.”
13  Hiloko a va siya, a khandziya nakambe, a ya eribuweni leri nga endzhandzeni.
14  Kutani, va rivala ku famba ni swinkwa, naswona a va ri hava nchumu ebyatsweni loko xi nga ri xinkwa xin’we.
15  Kutani a va lerisa hi ku kongoma a ku: “Tshamani mi pfule mahlo, tivoneleni comela xa Vafarisi ni comela xa Heroda.”
16  Hiloko va phikizana hi mhaka ya leswaku a va na swinkwa.
17  Loko a vona leswi, a ku eka vona: “Ha yini mi phikizana hi leswaku a mi na swinkwa? Xana a mi si xiya ni ku kuma nhlamuselo ya kona? Xana timbilu ta n’wina ti tlanyarile a ti twisisi?
18  ‘Hambileswi mi nga ni mahlo, a mi voni ke; hambileswi mi nga ni tindleve, a mi twi ke?’ Xana a mi tsundzuki,
19  loko ndzi phemela vavanuna va 5 000 swinkwa swa ntlhanu, xana mi hlengelete swirhundzu swingani leswi teleke hi swiphemu?” Va ku eka yena: “Swa 12.”
20  “Loko ndzi phemela vanhu va 4 000 swinkwa swa nkombo, xana mi hlengelete swirhundzu swingani swo phamela leswi teleke hi swiphemu?” Va ku eka yena: “Swa nkombo.”
21  Hiloko a ku eka vona: “Xana a mi si yi kuma nhlamuselo ya kona?”
22  Kutani va fika eBetsayida. Kwalaho vanhu va n’wi tisela munhu la feke mahlo, va n’wi kombela leswaku a n’wi khumba.
23  Kutani a khoma munhu la feke mahlo hi voko, a n’wi humesa eximutanini, naswona, loko a tshwutelele mahlo yakwe, a n’wi tlhandleka mavoko kutani a n’wi vutisa a ku: “Xana xi kona lexi u xi vonaka?”
24  Kutani munhu loyi a languta ivi a ku: “Ndzi vona vanhu, hikuva ndzi xiya leswi vonakaka onge i mirhi, kambe swa famba-famba.”
25  Hiloko a veka mavoko yakwe nakambe ehenhla ka mahlo ya munhu loyi, kutani munhu loyi a vona kahle, a a hanyisiwile, naswona a a swi vona kahle hinkwaswo.
26  Hiloko a n’wi mukisa, a ku: “Kambe u nga ngheni eximutanini.”
27  Yesu ni vadyondzisiwa vakwe va suka va ya eswimitanini swa Khezariya wa Filipi, naswona loko va ri endleleni a sungula ku vutisa vadyondzisiwa vakwe, a ku eka vona: “Xana vanhu va ri ndzi mani?”
28  Va ku eka yena: “Yohane Mukhuvuri, naswona van’wana va ri, Eliya, kasi van’wanyana va ri, Un’wana wa vaprofeta.”
29  Hiloko a va tlhandleka xivutiso: “Kambe n’wina mi ri ndzi mani?” Petro a n’wi hlamula a ku: “U Kreste.”
30  Kutani a va lerisa hi matimba leswaku va nga byeli munhu ha yena.
31  Nakambe, a sungula ku va dyondzisa leswaku N’wana wa munhu u fanele ku xanisiwa swinene ni ku bakanyiwa hi vakulukumba ni vaprista lavakulu ni vatsari ivi a dlayiwa, kutani a pfuka hi siku ra vunharhu.
32  Hakunene, a a vula marito lawa hi vurhena. Kambe Petro a ya na yena etlhelweni kutani a sungula ku n’wi tshinya.
33  A hundzuluka, a languta vadyondzisiwa vakwe kutani a tshinya Petro, a ku: “Yana endzhaku ka mina, Sathana, hikuva a wu ehleketi miehleketo ya Xikwembu, kambe u ehleketa miehleketo ya vanhu.”
34  Hiloko a vitana ntshungu wu ta eka yena wu ri ni vadyondzisiwa vakwe, a ku: “Loko munhu a lava ku ndzi landzela, a a titshike kutani a rhwala mhandzi yakwe ya nxaniso a ndzi landzela nkarhi hinkwawo.
35  Hikuva mani na mani loyi a lavaka ku ponisa moya-xiviri wakwe u ta lahlekeriwa hi wona; kambe mani na mani la lahlekeriwaka hi moya-xiviri wakwe hikwalaho ka mina ni hikwalaho ka mahungu lamanene u ta wu ponisa.
36  Kunene, xana munhu swi nga n’wi pfuna yini ku pindzula misava hinkwayo kambe a lahlekeriwa hi moya-xiviri wakwe?
37  Kunene, i yini lexi munhu a nga cincisaka moya-xiviri wakwe ha xona?
38  Hikuva mani na mani la khomiwaka hi tingana ha mina ni marito ya mina eka xitukulwana lexi xa vuoswi ni vudyoho, N’wana wa munhu na yena u ta khomiwa hi tingana ha yena loko a fika hi ku vangama ka Tata wakwe a ri ni tintsumi to kwetsima.”
16  Kuteloko savata yi hundzile, Mariya Magadala, na Mariya mana wa Yakobo, na Salome va xava mirhi yo nun’hwela leswaku va ta n’wi tota.
2  Nimpundzu swinene hi siku ro sungula ra vhiki, va ta eka sirha-bako ra xitsundzuxo, loko dyambu ri tsuvukile.
3  Naswona a va byelana va ku: “I mani la nga ta hi khunguluxela ribye a ri susa enyangweni ya sirha-bako ra xitsundzuxo?”
4  Kambe loko va languta, va vona leswaku ribye ri khunguluxiwile, hambileswi a ri ri rikulu swinene.
5  Loko va nghena eka sirha-bako ra xitsundzuxo, va vona jaha ri tshame etlhelweni ra xinene ri ambale nguvu yo leha yo basa, kutani va tshuka.
6  Ri ku eka vona: “Mi nga chavi. Mi lava Yesu wa Munazareta, la beleriweke. U pfuxiwile, a nga kona laha. Maswivo! Hi leyi ndhawu leyi a va n’wi late eka yona.
7  Kambe fambani, mi ya byela vadyondzisiwa vakwe na Petro mi ku, ‘Wa mi rhangela ku ya eGaleliya; mi ta n’wi vona kwale, hilaha a mi byeleke hakona.’”
8  Kutani loko va humile, va suka hi rivilo eka sirha-bako ra xitsundzuxo, hikuva a va rhurhumela naswona a va tlhavekile etimbilwini. A va vulanga nchumu eka vanhu, hikuva a va chava. MAHETELELO YO KOMA Matsalwa man’wana ya khale ni vuhundzuluxeri swi tamele mahetelelo yo koma endzhaku ka Marka 16:8, ma yimise xileswi: Kambe swilo hinkwaswo leswi lerisiweke va swi hlamusele hi ku komisa eka lava a va ri na Petro. Ku tlula kwalaho, endzhaku ka swilo leswi, Yesu hi byakwe, a rhumela ha vona ku huweleriwa loku kwetsimaka ni loku nga onhakiki ka ku ponisiwa loku nga riki na ku hela ku sukela evuxeni ku ya evupela-dyambu.
9  Loko a pfukile nimpundzu hi siku ro sungula ra vhiki u humelele ro sungula eka Mariya Magadala, loyi a hlongoleke madimona ya nkombo ma huma eka yena.
10  A famba a ya vikela lava a va ri na yena, lava a va kolola ni ku rila.
11  Kambe vona, loko va twa leswaku wa hanya naswona u n’wi vonile, a va kholwanga.
12  Ku tlula kwalaho, endzhaku ka swilo leswi, a humelela hi xivumbeko xin’wana eka vambirhi va vona lava a va khomisane ndlela, va ya endhawini ya le makaya;
13  kutani va vuya va vikela lavan’wana hinkwavo. Na vona a va va kholwanga.
14  Kambe endzhaku a humelela eka lava 11 loko va vurhame etafuleni, kutani a sola ku pfumala ka vona ripfumelo ni ku nonon’hwa ka timbilu ta vona, hikuva a va va kholwanga lava n’wi voneke a pfuxiwile eka lava feke.
15  Kutani a ku eka vona: “Yanani emisaveni hinkwayo mi ya chumayela mahungu lamanene eka swivumbiwa hinkwaswo.
16  Loyi a kholwaka a tlhela a khuvuriwa u ta ponisiwa, kambe loyi a nga kholwiki u ta gweviwa.
17  Ku tlula kwalaho, masingita lawa ma ta fambisana ni lava va kholwaka: Hi ku tirhisa vito ra mina va ta hlongola madimona, va ta vulavula hi tindzimi,
18  naswona va ta khoma tinyoka hi mavoko ya vona, loko va nwa nchumu wihi ni wihi lowu dlayaka, va nga ka va nga vaviseki nikatsongo. Va ta va tlhandleka mavoko lava vabyaka, kutani va ta hanya.”
19  Kutani Hosi Yesu, loko a heta ku vulavula na vona, a tlhandlukiseriwa etilweni ivi a tshama evokweni ra xinene ra Xikwembu.
20  Kutani va huma va ya chumayela hinkwako-nkwako, Hosi yi ri karhi yi tirha na vona naswona yi seketela rungula hi masingita lawa a ma fambisana na rona.
9  Ku tlula kwalaho, a ya emahlweni a ku eka vona: “Ndzi tiyisile ndzi ri eka n’wina, Ku ni van’wana lava yimeke laha lava nga ta ka va nga nantswi rifu nikatsongo va nga si rhanga va vona mfumo wa Xikwembu wu ri eku fumeni.”
2  Endzhaku ka masiku ya tsevu Yesu a teka Petro na Yakobo na Yohane, a tlhandlukela na vona entshaveni leyi tlakukeke va ri swavo. Hiloko a hundzuriwa emahlweni ka vona,
3  ni tinguvu takwe ta le handle ti vangama, ti basa swinene ku tlula leswi muhlantswi wa swiambalo wihi ni wihi wa laha misaveni a nga ti basisaka hakona.
4  Nakambe, Eliya a ri na Muxe va humelela eka vona, va ri karhi va bula na Yesu.
5  Kutani Petro a angula Yesu a ku: “Rabi, i swinene leswaku hi va laha, hi pfumelele hi dzima mintsonga yinharhu, wun’wana wu va wa wena, wun’wana wu va wa Muxe, wun’wana wu va wa Eliya.”
6  Entiyisweni, a a nga swi tivi leswaku u ta angula a ku yini, hikuva a va chavile swinene.
7  Kutani ku vumbeka papa, ri va funengeta, rito ri huma epapeni ri ku: “Loyi i N’wananga, la rhandzekaka; n’wi yingiseni.”
8  Hambiswiritano, hi xitshuketa va rhalarhala kambe va nga ha voni munhu a ri na vona, loko ku nga ri Yesu ntsena.
9  Loko va ri karhi va rhelela hi le ntshaveni, a va lerisa hi ku kongoma leswaku va nga runguleli munhu leswi va swi voneke, ku fikela loko N’wana wa munhu a pfukile eka lava feke.
10  Kutani va ri hlayisa embilwini rito rero, kambe va kanela va ri swavo malunghana ni leswi ku pfuka koloko eka lava feke ku vulaka swona.
11  Kutani va sungula ku n’wi vutisa, va ku: “Ha yini vatsari va vula leswaku ku fanele ku rhanga ku ta Eliya?”
12  A ku eka vona: “Eliya u ta rhanga a fika a vuyetela swilo hinkwaswo; kambe swi endlekisa ku yini ku tsariwe leswaku N’wana wa munhu u fanele ku weriwa hi ku xaniseka ko tala ni ku khomiwa tanihi loyi a nga pfuniki nchumu?
13  Kambe ndzi ri eka n’wina, entiyisweni, Eliya u tile, kutani va n’wi endle swilo hinkwaswo leswi a va swi lava, hilaha swi tsariweke hakona malunghana na yena.”
14  Kutani, loko va fika eka vadyondzisiwa lavan’wana, va vona ntshungu lowukulu wu va rhendzerile naswona vatsari va ri karhi va kanetana na vona.
15  Kambe hi ku hatlisa loko ntshungu hinkwawo wu n’wi vona, wu tshuka, naswona wu tsutsumela eka yena, wu n’wi xeweta.
16  Kutani a wu vutisa a ku: “Xana mi kanetana na vona ha yini?”
17  Un’wana wa lava nga entshungwini a n’wi hlamula a ku: “Mudyondzisi, ndzi tise n’wana wa mina eka wena hikuva yena u ni moya wa ku tsandzeka ku vulavula;
18  naswona kun’wana ni kun’wana laha wu n’wi khomaka kona, wu n’wi tlatlalata ehansi, kutani a tlhutlha khuvi, a getserisa meno, a heleriwa hi ntamu. Naswona ndzi byele vadyondzisiwa va wena leswaku va wu hlongola, kambe va tsandzekile.”
19  A va angula a ku: “N’wina xitukulwana xo pfumala ripfumelo, xana ndzi fanele ndzi ya emahlweni na n’wina ku fikela rini? Xana ndzi fanele ku mi lehisela mbilu ku fikela rini? N’wi tiseni eka mina.”
20  Kutani va n’wi yisa eka yena. Kambe xikan’we-kan’we moya wu rhurhumerisa n’wana loyi emahlweni ka yena, kuteloko a wele ehansi, a vumbuluka-vumbuluka, a tlhutlha khuvi.
21  A vutisa tata wakwe a ku: “Xana leswi swi ni nkarhi wo tanihi kwihi swi endleka eka yena?” A ku: “Ku sukela evutsongwanini;
22  naswona nkarhi ni nkarhi wu n’wi hoxa endzilweni ni le matini leswaku wu n’wi lovisa. Kambe loko u swi kota ku endla swo karhi, hi twele vusiwana u hi pfuna.”
23  Yesu a ku eka yena: “Rito rero, ‘Loko u swi kota’! Phela, swilo hinkwaswo swi nga endleka eka munhu loko munhu wa kona a ri ni ripfumelo.”
24  Hi ku hatlisa tata wa n’wana lontsongo a huwelela a ku: “Ndzi ni ripfumelo! Ndzi pfune laha ndzi lavaka ripfumelo kona!”
25  Yesu, loko a vona leswaku ntshungu a wu tsutsumela eka vona, a tshinya moya lo-​wu nga basangiki, a ku eka wona: “Wena moya wa ku tsandzeka ku vulavula ni ku twa, ndza ku lerisa ndzi ri, huma eka yena naswona u nga ha pfuki u nghenile eka yena nikatsongo.”
26  Kuteloko wu huwelerile ni ku n’wi rhurhumerisa ko tala, wu huma eka yena; kutani a kotisa munhu la feke, lerova vo tala va vona a va ku: “U file!”
27  Kambe Yesu a n’wi khoma hi voko a n’wi pfuxa, kutani a pfuka.
28  Kuteloko a nghenile endlwini vadyondzisiwa vakwe va n’wi vutisa etlhelweni va ku: “Ha yini hina hi tsandzekile ku wu hlongola?”
29  A ku eka vona: “Muxaka lowu a wu nge humi hi nchumu loko ku nga ri hi xikhongelo.”
30  Ku suka kwalaho va khoma ndlela va ya eGaleliya, kambe a a nga lavi leswaku van’wana va swi tiva.
31  Hikuva a a dyondzisa vadyondzisiwa vakwe naswona a a va byela a ku: “N’wana wa munhu u ta nyiketiwa emavokweni ya vanhu, naswona va ta n’wi dlaya, kambe, hambiloko a dlayiwile, u ta pfuka hi siku ra vunharhu.”
32  Hambiswiritano, a va nga ma twisisi marito lawa, naswona a va chava ku n’wi vutisa.
33  Kutani va fika eKapernawume. Loko a ri endzeni ka yindlu, a va tlhandleka xivutiso a ku: “I yini lexi a mi phikizana ha xona egondzweni?”
34  Va miyela, hikuva egondzweni a va phikizana hi leswaku i mani lonkulu.
35  Hiloko a tshama ehansi kutani a vitana lava 12 a ku eka vona: “Loko munhu a lava ku va wo sungula, u fanele a va wo hetelela eka hinkwavo naswona a va mutirheli wa hinkwavo.”
36  Kutani a teka n’wana lontsongo, a n’wi yimisa exikarhi ka vona, a n’wi angarha, a ku eka vona:
37  “Mani na mani la amukelaka un’wana wa vana lavatsongo hi ku landza vito ra mina, wa ndzi amukela; naswona mani na mani la ndzi amukelaka, a nga amukeli mina ntsena, kambe u amukela ni loyi a ndzi rhumeke.”
38  Yohane a ku eka yena: “Mudyondzisi, hi vone munhu un’wana a hlongola madimona hi ku tirhisa vito ra wena naswona hi ringete ku n’wi sivela, hikuva a a nga fambisani na hina.”
39  Kambe Yesu a ku: “Mi nga ringeti ku n’wi sivela, hikuva a nga kona la nga endlaka mintirho ya matimba exisekelweni xa vito ra mina la nga kotaka ku hatlisa a ndzi rhukana;
40  hikuva loyi a nga hi kanetiki, u yima na hina.
41  Hikuva hambi ku ri mani la mi nyikaka xinwelo xa mati leswaku mi nwa hileswi mi nga va ka Kreste, ndzi tiyisile ndzi ri eka n’wina, a nga ka a nga lahlekeriwi hi hakelo yakwe nikatsongo.
42  Kambe mani na mani la khunguvanyisaka un’wana wa lava lavatsongo lava kholwaka, swi nga va swinene ngopfu loko o boheleriwa ribye ro sila enhan’wini leri fanaka ni leri ri rhendzelekisiwaka hi mbhongolo, a hoxiwa elwandle.
43  “Naswona loko voko ra wena ro tshuka ri ku khunguvanyisa, ri tseme; i swinene ngopfu leswaku u nghena evuton’wini u lamarile ku ri ni ku nghena u ri ni mavoko mambirhi eGehena, endzilweni lowu nga ta ka wu nga timiwi.
44  ——
45  Naswona loko nenge wa wena wu ku khunguvanyisa, wu tseme; i swinene ngopfu leswaku wena u nghena evuton’wini u ri la khutaka ku ri ni ku hoxiwa u ri ni milenge yimbirhi eGehena.
46  ——
47  Naswona loko tihlo ra wena ri ku khunguvanyisa, ri cukumete; i swinene ngopfu leswaku u nghena emfun’weni wa Xikwembu u ri ni tihlo rin’we ku ri ni ku hoxiwa u ri ni mahlo mambirhi eGehena,
48  laha xivungu xa kona xi nga fiki ni ndzilo wa kona wu nga timiwiki.
49  “Un’wana ni un’wana u fanele ku lungiwa hi ndzilo.
50  Munyu i wunene; kambe loko munyu wo tshuka wu heleriwa hi matimba ya wona, mi ta wu lunga ha yini ke? Vanani ni munyu eka n’wina, mi hlayisa ku rhula exikarhi ka n’wina.”
7  Kutani Vafarisi ni vatsari van’wana lava nga ta va huma eYerusalema va hlengeletana eka yena.
2  Naswona loko va vona vadyondzisiwa vakwe van’wana va dya swakudya swa vona hi mavoko lama nyameke, hileswaku, lama nga hlambiwangiki—
3  hikuva Vafarisi ni Vayuda hinkwavo a va nga dyi loko va nga hlambanga mavoko ku fika eswikokolweni, a va khomelele swi tiya endhavukweni wa vanhu va minkarhi yo sungula,
4  kutani, loko va vuya evuxaviselweni, a va dyi loko va nga si tibasisa hi ku xuviwa; naswona ku ni mindhavuko yin’wana yo tala leyi va yi amukeleke, leyi va khomeleleke swi tiya eka yona, ku khuvuriwa ka swinwelo ni ka swikelelo ni ka swibya swa koporo;—
5  kutani Vafarisi lava ni vatsari va n’wi vutisa va ku: “Ha yini vadyondzisiwa va wena va nga tikhomi hi ku ya hi ndhavuko wa vanhu va minkarhi ya khale, kambe va dya swakudya hi mavoko lama nyameke?”
6  A va byela a ku: “Esaya u profete hilaha ku faneleke malunghana na n’wina vakanganyisi, hilaha swi tsariweke hakona, ‘Vanhu lava va ndzi xixima hi milomu ya vona, kambe timbilu ta vona ti le kule swinene na mina.
7  Va tama va ndzi gandzela swa hava, hikuva va dyondzisa swileriso swa vanhu va swi endla tidyondzo leti nga enawini.’
8  Mi tshika xileriso xa Xikwembu, mi khomelela swi tiya endhavukweni wa vanhu.”
9  Ku tlula kwalaho, a ya emahlweni a ku eka vona: “Mi bakanya xileriso xa Xikwembu hi vutlhari leswaku mi hlayisa ndhavuko wa n’wina.
10  Hi xikombiso, Muxe u te, ‘Xixima tata wa wena ni mana wa wena,’ naswona, ‘La rhukanaka tata wakwe kumbe mana wakwe a a dlayiwe.’
11  Kambe n’wina mi ri, ‘Loko munhu a byela tata wakwe kumbe mana wakwe a ku: “Xin’wana ni xin’wana lexi ndzi nga na xona lexi ndzi nga ku pfunaka ha xona i korbani, (hileswaku, nyiko leyi nyikeriweke eka Xikwembu,)”’—
12  n’wina a ma ha n’wi pfumeleli ku endlela tata wakwe kumbe mana wakwe nchumu wo karhi,
13  xisweswo mi endla rito ra Xikwembu ri nga tirhi hi ndhavuko wa n’wina lowu mi wu hundziseleke. Naswona mi endla swilo swo tala leswi yelanaka ni leswi.”
14  Kutani, loko a tlhela a vitana ntshungu wu ta eka yena, a wu byela a ku: “Ndzi yingiseni, hinkwenu ka n’wina, mi kuma nhlamuselo ya kona.
15  Ku hava xilo xa le handle lexi nghenaka eka munhu lexi nga n’wi nyamisaka; kambe swilo leswi humaka eka munhu hi swona leswi nyamisaka munhu.”
16  —
17  Kuteloko a nghene endlwini yo karhi leyi nga ekule ni ntshungu, vadyondzisiwa vakwe va sungula ku n’wi vutisa malunghana ni xifaniso lexi.
18  Kutani a ku eka vona: “Xana na n’wina a mi twisisi ku fana na vona? Xana a mi swi lemuki leswaku a ku na nchumu xa le handle lexi nghenaka eka munhu lexi nga n’wi nyamisaka,
19  leswi xi nga ngheniki embilwini yakwe, kambe xi nghenaka emarhumbyini ya yena, xi humela enkululweni?” Xisweswo a vula leswaku swakudya hinkwaswo swi basile.
20  Ku tlula kwalaho, a ku: “Leswi humaka eka munhu hi swona leswi nyamisaka munhu;
21  hikuva endzeni, etimbilwini ta vanhu, hi kona laha ku humaka ku anakanya ko biha: vumbhisa, vukhamba, ku dlaya hi vomu,
22  vuoswi, ku navela, swiendlo swa vuhomboloki, vuxisi, ku tikhoma ko biha, tihlo ro xondzolota, xisandzu, ku titlakusa, ku pfumala ku anakanyela.
23  Swilo leswi hinkwaswo swo homboloka swi huma endzeni naswona swi nyamisa munhu.”
24  Ku suka kwalaho a yima kutani a ya eswifundzheni swa Tiri na Sidoni. Hiloko a nghena endlwini naswona a a nga swi lavi leswaku vanhu va swi tiva. Kambe a nga swi kotanga ku endla leswaku a nga voniwi;
25  kambe hi ku hatlisa, wansati loyi xinhwanyetana xakwe a xi ri ni moya lowu nga basangiki, a twa ha yena, kutani a ta a tiwisela emilengeni yakwe.
26  Wansati loyi a a ri Mugriki, wa tiko ra Vasiro-fenikiya; kutani a hambeta a n’wi kombela leswaku a hlongola dimona eka n’wana wakwe wa nhwanyana.
27  Kambe a sungula hi ku byela wansati a ku: “Tshika vana va eneriseka ku sungula, hikuva a swi lulamanga ku teka xinkwa xa vana u xi hoxela swimbyanyana.”
28  Hambiswiritano, wansati u angule a ku: “Ina, nkulukumba, kambe swimbyanyana leswi nga ehansi ka tafula swi dya mahlanhla ya vana lavatsongo.”
29  Kutani a ku eka yena: “Hikwalaho ko vula leswi, famba; dimona ri humile eka n’wana wa wena wa nhwanyana.”
30  Hiloko wansati a muka, kutani a kuma n’wana lontsongo a latiwe esangweni naswona dimona ri humile.
31  Loko a huma exifundzheni xa Tiri a tsemakanya hi le Sidoni a ya elwandle ra Galeliya a tsemakanya hi le xikarhi ka swifundzha swa Dekapolisi.
32  Hiloko va n’wi tisela munhu la feke tindleve naswona a ri ni rihika ra ku vulavula, kutani va n’wi kombela leswaku a n’wi tlhandleka voko.
33  Kavaloko a n’wi susa entshungwini a n’wi tekela etlhelo kutani a nghenisa tintiho takwe etindleveni ta munhu loyi, loko a tshwuterile, a khumba ririmi rakwe.
34  Hiloko a languta ehenhla etilweni, a hefemulela ehenhla ivi a ku: “Efata,” hileswaku, “Pfuleka.”
35  Ina, matimba yakwe ya ku twa ma pfuleka, naswona rihika ra ririmi rakwe ri ntshunxeka, kutani a sungula ku vulavula kahle.
36  Hiloko a va lerisa leswaku va nga byeli munhu swilo sweswo; kambe loko a va lerisa ngopfu leswaku va nga byeli munhu, ku va kona va swi huwelelaka hi matimba.
37  Hakunene, va hlamale ngopfu swinene kutani va ku: “Swilo hinkwaswo u swi endle kahle. Hambi ku ri lava feke tindleve u va endla va twa ni lava nga vulavuriki u va endla va vulavula.”
6  Hiloko a suka kwalaho a ya etikweni ra rikwavo, kutani vadyondzisiwa vakwe va n’wi landzela.
2  Loko ku va savata, a sungula ku dyondzisa esinagogeni; naswona vo tala eka lava yingiseke va hlamala kutani va ku: “Xana munhu loyi u swi kume kwihi swilo leswi? Naswona ha yini vutlhari lebyi byi nyikiwe munhu loyi, ku endliwa mintirho ya matimba swonghasi hi mavoko yakwe?
3  Loyi i muvatli, i n’wana wa Mariya naswona i makwavo wa Yakobo na Yosefa na Yudasi na Simoni, a swi tano ke? Naswona vamakwavo va xisati va na hina kwala, a hi swona ke?” Hiloko va sungula ku khunguvanyeka ha yena.
4  Kambe Yesu a ya emahlweni a ku eka vona: “Muprofeta wa xiximiwa, handle ka le tikweni ra rikwavo ni le maxakeni yakwe ni le ndlwini ya yena n’wini.”
5  Kutani a nga swi kotanga ku endla mintirho ya matimba kwalaho loko ku nga ri ku va tlhandleka mavoko va nga ri vangani lava vabyaka, a va hanyisa.
6  Kunene, a a hlamarisiwa hi ku pfumala ka vona ripfumelo. Kutani a famba a rhendzeleka ni swimitana, a ri karhi a dyondzisa.
7  Hiloko a vitana lava 12, a sungula ku va rhuma hi vambirhi-mbirhi, a va nyika matimba yo hlula mimoya leyi nga basangiki.
8  A tlhela a va lerisa leswaku va nga rhwali nchumu xa riendzo loko ku nga ri nhonga ntsena, va nga rhwali xinkwa, nkwama wa swakudya, mali ya koporo eswipachini swa vona swa vamba,
9  kambe va vehela maphaxani, naswona va nga ambali tinguvu timbirhi ta le ndzeni.
10  Ku tlula kwalaho, a ku eka vona: “Ekaya rin’wana ni rin’wana leri mi nga ta nghena eka rona, tshamani kona ku fikela loko mi huma endhawini yoleyo.
11  Naswona endhawini yin’wana ni yin’wana leyi va nga ta ka va nga mi amukeli kumbe ku mi yingisa, phumunhani thyaka ehansi ka milenge ya n’wina loko mi huma kona, leswaku byi va vumbhoni eka vona.”
12  Hiloko va huma kutani va chumayela hi xikongomelo xa leswaku vanhu va hundzuka;
13  va hlongola madimona yo tala ni ku tota vanhu vo tala lava vabyaka hi mafurha va va hanyisa.
14  Kutani swi fika etindleveni ta Hosi Heroda, hikuva vito ra Yesu a ri tiviwa erivaleni, naswona vanhu a va ku: “Yohane lowo khuvula u pfuxiwile eka lava feke, hi yona mhaka leyi mintirho ya matimba yi tirhaka eka yena.”
15  Kambe van’wana a va ku: “I Eliya.” Van’wanyana na vona a va ku: “I muprofeta la fanaka ni un’wana wa vaprofeta.”
16  Kambe loko Heroda a swi twa a sungula ku vula a ku: “Yohane loyi ndzi n’wi tsemeke nhloko, yena yoloyi u pfuxiwile.”
17  Hikuva Heroda u rhume vanhu kutani va khoma Yohane va n’wi boha ekhotsweni hikwalaho ka Herodiya nsati wa Filipi makwavo, hikuva a a n’wi tekile.
18  Hikuva Yohane u byele Heroda hi ku phindha-phindha a ku: “A swi pfumeleriwi leswaku wena u teka nsati wa makwenu.”
19  Kambe Herodiya a a n’wi hlundzukerile naswona a a lava ku n’wi dlaya, kambe a tsandzeka.
20  Hikuva Heroda a a chava Yohane, a n’wi tiva a ri wanuna wo lulama ni wo kwetsima; naswona a a n’wi sirhelela. Kuteloko a n’wi yingiserile, a nga tivi leswaku u ta endla yini, kambe a a hamba a n’wi yingisela hi ku tsaka.
21  Kambe siku leri faneleke ri fike loko Heroda a endle xilalelo xa siku ra ku velekiwa kakwe, a endlela vavanuna vakwe va swiyimo swa le henhla ni tindhuna ta nyimpi ni lava tlakukeke eGaleliya.
22  Kutani n’wana wa Herodiya wa xisati a nghena a cina a tsakisa Heroda ni lava a va vurhame na yena. Hosi yi ku eka nhwanyana loyi: “Ndzi kombele xin’wana ni xin’wana lexi u xi lavaka, ndzi ta ku nyika xona.”
23  Ina, a n’wi hlambanyela a ku: “Xin’wana ni xin’wana lexi u xi kombelaka eka mina, ndzi ta ku nyika xona, ku fikela eka hafu ya mfumo wa mina.”
24  Kutani a huma ivi a ku eka mana wakwe: “Xana ndzi fanele ndzi kombela yini?” Mana wakwe a ku: “Nhloko ya Yohane lowo khuvula.”
25  Hi nkarhinyana wolowo a nghena hi ku anghwetla eka hosi a kombela, a ku: “Ndzi lava u ndzi nyika nhloko ya Yohane Mukhuvuri yi ri enkambaneni sweswi.”
26  Hambileswi yi veke ni gome lerikulu, kambe hosi a yi lavanga ku n’wi honisa, hikwalaho ka swihlambanyo ni hikwalaho ka lava vurhameke etafuleni.
27  Hi ku hatlisa hosi yi rhumela murindzi kutani yi n’wi lerisa leswaku a tisa nhloko yakwe. Hiloko a famba a ya n’wi tsema nhloko ekhotsweni
28  kutani a tisa nhloko yakwe yi ri enkambaneni, a yi nyika nhwanyana loyi, nhwanyana loyi a yi nyika mana wakwe.
29  Loko vadyondzisiwa vakwe va twa ha swona, va ta kutani va rhwala ntsumbu wakwe va ya wu lata eka sirha-bako ra xitsundzuxo.
30  Kutani vaapostola va hlengeletana emahlweni ka Yesu va n’wi vikela swilo hinkwaswo leswi va swi endleke ni ku swi dyondzisa.
31  Kutani a ku eka vona: “Tanani, mi ri swenu hi ya enhoveni, mi wisanyana.” Hikuva a va tele lava a va ta va tlhela va famba, kutani a va pfumala ni nkarhi wo ntshunxeka va dya swakudya.
32  Hiloko va famba hi byatso va ya enhoveni leswaku va va voxe.
33  Kambe vanhu va va vona va famba naswona vo tala va swi tiva, kutani va huma emitini hinkwayo va tsutsuma swin’we hi milenge, va va rhangela ku fika.
34  Kutani, loko a huma, a vona ntshungu lowukulu, kambe a wu twela vusiwana, hikuva a wu fana ni tinyimpfu leti nga riki na murisi. Hiloko a sungula ku wu dyondzisa swilo swo tala.
35  Sweswi nkarhi a wu fambile, kavaloko vadyondzisiwa vakwe va ta eka yena va ku: “Ndhawu leyi i nhova, naswona nkarhi wu fambile.
36  Wu tlherise, leswaku wu ta ya emantanghaleni ni le swimitanini leswi nga ekusuhi wu ya tixavela swakudya.”
37  A va angula a ku: “N’wina wu nyikeni swakudya.” Kutani va ku eka yena: “Xana hi fanele hi ya xava swinkwa leswi ringanaka tidenari ta 200, hi nyika vanhu va dya?”
38  A ku eka vona: “Xana mi ni swinkwa swingani? Fambani mi ya languta!” Loko va swi vonile, va ku: “I ntlhanu, ni tinhlampfi timbirhi.”
39  Kutani a lerisa vanhu hinkwavo leswaku va vurhama hi mintlawa ebyanyini bya rihlaza.
40  Kutani va vurhama hi mintlawa ya 100 ni ya 50.
41  A teka swinkwa swa ntlhanu ni tinhlampfi timbirhi kutani a languta ehenhla etilweni a nkhensa, hiloko a phemelela swinkwa a sungula ku nyika vadyondzisiwa, leswaku vona va swi veka emahlweni ka vanhu; kutani a teka tinhlampfi timbirhi a va avela hinkwavo.
42  Hinkwavo va dya va xurha;
43  va hlengeleta swiphemu swa kona, ku tala swirhundzu swa 12, ku nga hlayiwi tinhlampfi.
44  Ku tlula kwalaho, lava va dyeke swinkwa a va ri vavanuna va 5 000.
45  Kutani, handle ko hlwela, a sindzisa vadyondzisiwa vakwe ku khandziya byatso va rhanga emahlweni eribuweni leri nga endzhandzeni hi tlhelo ra le Betsayida, loko yena hi byakwe a hangalasa ntshungu.
46  Kambe loko a wu lerile a ya entshaveni a ya khongela.
47  Nimadyambu, byatso a byi ri exikarhi ka lwandle, kambe yena a a ri swakwe eribuweni.
48  Naswona loko a vona swi va nonon’hwela ku tluta, hileswi mheho a yi va sivela, kwalomu ka awara ya ku rindza ya vumune nivusiku a ya eka vona, a famba ehenhla ka lwandle; kambe a endla onge wa va hundza.
49  Loko va n’wi vona a famba ehenhla ka lwandle a va ehleketa leswaku: “I xihlola,” kutani va huwelela hi matimba.
50  Hikuva hinkwavo va n’wi vonile naswona a va karhatekile. Kambe hi ku hatlisa a vulavula na vona, a ku eka vona: “Tiyani mbilu, hi mina; mi nga chavi.”
51  Hiloko a nghena ebyatsweni lebyi a va ri eka byona, kutani mheho yi hunguteka. Hikwalaho ka leswi va hlamarile ngopfu swinene endzeni ka vona,
52  hikuva a va nga yi twisisanga nhlamuselo ya swinkwa, kambe timbilu ta vona ti tshama ti tlanyarile ti nga twisisi.
53  Kuteloko va pelerile eribuweni, va fika eGenesareta kutani va khweketa xikepe ekusuhi.
54  Kambe hi ku hatlisa loko va huma ebyatsweni, vanhu va n’wi lemuka,
55  kutani va tsutsuma va rhendzeleka ni muganga wolowo hinkwawo va sungula ku va rhwaletela hi tinhlaka lava va vabyaka, va va yisa laha va tweke leswaku u kona.
56  Kun’wana ni kun’wana laha a nga nghena kona, eswimitanini kumbe emitini kumbe emantanghaleni, a va veka lava vabyaka etindhawini ta ku xavisela, va n’wi kombela leswaku va khumba ntsena dziva ra nguvu yakwe ya le handle. Naswona hinkwavo lava nga ri khumba, va hanyisiwa.
13  Loko a ri karhi a huma etempeleni un’wana wa vadyondzisiwa vakwe a ku eka yena: “Mudyondzisi, vona, muxaka wonghasi wa maribye ni muxaka wonghasi wa miako!”
2  Kambe, Yesu a ku eka yena: “Xana wa yi vona miako leyi leyikulu? Laha a swi nge endleki leswaku ku siyiwa ribye ehenhla ka ribye rin’wana ri nga wisiwanga.”
3  Kuteloko a tshame eNtshaveni ya Mitlhwari a langutane ni tempele, Petro na Yakobo na Yohane na Andriya va n’wi vutisa va ri etlhelweni va ku:
4  “Hi byele, Xana swilo leswi swi ta endleka rini, naswona xi ta va xihi xikombiso xa nkarhi lowu swilo leswi hinkwaswo swi nga ta hela ha wona?”
5  Kutani Yesu a va byela a ku: “Tivoneleni leswaku ku nga vi ni munhu la mi hambukisaka.
6  Vo tala va ta ta hi vito ra mina, va ku, ‘Ndzi yena,’ naswona va ta hambukisa vo tala.
7  Ku tlula kwalaho, loko mi twa hi ta tinyimpi ni swiviko swa tinyimpi, mi nga chavisiwi; swilo leswi swi fanele ku endleka, kambe makumu ma ta va ma nga si fika.
8  “Hikuva tiko ri ta pfukela tiko rin’wana ni mfumo wu ta pfukela mfumo wun’wana, ku ta va ni ku tsekatseka ka misava ku suka endhawini yin’wana ku ya eka yin’wanyana, ku ta va ni ku kayivela ka swakudya. Leswi i ku sungula ka switlhavi swa maxangu.
9  “Loko ku ri n’wina, tivoneleni; vanhu va ta mi nyiketa etihubyeni ta rikwenu, mi ta biwa emasinagogeni, mi yimisiwa emahlweni ka tindhuna-nkulu ni tihosi hikwalaho ka mina, leswaku byi va vumbhoni eka vona.
10  Nakambe, mahungu lamanene ma fanele ku chumayeriwa ematikweni hinkwawo ku sungula.
11  Kambe loko va mi yisa ku ya mi nyiketa, mi nga vileli ka ha ri emahlweni malunghana ni leswi mi nga ta swi vula; kambe xin’wana ni xin’wana lexi mi nga ta nyikiwa xona hi nkarhi wolowo, xi vuleni, hikuva a hi n’wina mi vulavulaka, kambe ku vulavula moya lowo kwetsima.
12  Ku tlula kwalaho, makwavo u ta nyiketa makwavo eku feni, ni tatana u ta nyiketa n’wana, ni vana va ta pfukela vatswari, va endla leswaku va dlayiwa;
13  naswona vanhu hinkwavo va ta mi venga hikwalaho ka vito ra mina. Kambe loyi a tiyiseleke ku fika emakumu hi yena la nga ta ponisiwa.
14  “Hambiswiritano, loko mi vona nchumu wo nyenyetsa lowu onhetelaka wu yime laha wu nga fanelangiki ku yima kona (muhlayi a a twisise), kutani lava nga eYudiya a va balekele etintshaveni.
15  Munhu loyi a nge lwangwini ra yindlu a nga xiki, hambi ku ri ku nghena endlwini a humesa swo karhi eka yona;
16  naswona munhu la nge nsin’wini a nga tlheleli eka swilo leswi nga endzhaku a ya teka nguvu yakwe ya le handle.
17  Khombo eka vavasati lava tikeke ni lava an’wisaka vana emasikwini wolawo!
18  Hambetani mi khongela leswaku swi nga fiki hi vuxika;
19  hikuva masiku wolawo ma ta va masiku ya nhlomulo lowu ku nga si tshamaka ku humelela wo fana na wona ku sukela eku sunguleni ka ntumbuluko lowu Xikwembu xi wu tumbuluxeke ku fika enkarhini wolowo, naswona a wu nge he humeleli nakambe.
20  Entiyisweni, loko Yehovha a a nga ma hungutanga masiku wolawo, ku hava nyama leyi a yi ta ponisiwa. Kambe hikwalaho ka vahlawuriwa lava a va hlawuleke, u ma hungutile masiku wolawo.
21  “Nakambe, hi nkarhi wolowo, loko un’wana a ku eka n’wina, ‘Maswivo! Hi loyi Kreste,’ ‘Maswivo! Hi luya,’ mi nga swi kholwi.
22  Hikuva ku ta humelela lava tivulaka Kreste hi vunwa ni vaprofeta va mavunwa naswona va ta endla mahlori ni swihlamariso leswaku va xisa vahlawuriwa loko swi koteka.
23  Kutani n’wina tivoneleni; ndzi mi byele swilo hinkwaswo ka ha ri emahlweni.
24  “Kambe emasikwini wolawo, endzhaku ka nhlomulo wolowo, dyambu ri ta hundzuka ntima, ni n’weti a wu nge he humesi ku vonakala ka wona,
25  ni tinyeleti ti ta wa etilweni, ni matimba lama nga ematilweni ma ta ninginisiwa.
26  Endzhaku ka sweswo va ta vona N’wana wa munhu a ta a ri emapapeni hi matimba lamakulu ni ku vangama.
27  Kutani u ta rhuma tintsumi takwe, ku ya hlengeleta vahlawuriwa va yena va huma etimhehweni ta mune, ku suka emakun’wini ya misava ku ya emakun’wini ya matilo.
28  “Dyondzani xifaniso lexi hi nkuwa: Hi ku hatlisa loko rhavi ra wona leritsongo ri sungula ku olova naswona ri humesa matluka ya rona, ma swi tiva leswaku ximumu xi le kusuhi.
29  Hi ku fanana na n’wina, loko mi vona swilo leswi swi endleka, tivani leswaku u le kusuhi, etinyangweni.
30  Ndzi tiyisile ndzi ri eka n’wina, xitukulwana lexi xi nga ka xi nga hundzi ku nga si endleka swilo leswi hinkwaswo.
31  Tilo ni misava swi ta hundza, kambe marito ya mina ma nga ka ma nga hundzi.
32  “Malunghana ni siku ra kona ni nkarhi wa kona a ku na munhu la swi tivaka, hambi ku ri tintsumi etilweni hambi ku ri N’wana, kambe swi tiviwa hi Tatana.
33  Tshamani mi langutile, tshamani mi hitekile, hikuva a mi swi tivi leswaku nkarhi lowu vekiweke wu fika rini.
34  Swi fana ni munhu la endzelaka etikweni ra le kule, a siya yindlu yakwe naswona a nyika mahlonga yakwe vulawuri, rin’wana ni rin’wana ntirho wa rona, kutani a lerisa mulanguteri wa nyangwa leswaku a tshama a rindzile.
35  Hikokwalaho tshamani mi rindzile, hikuva a mi swi tivi leswaku n’wini wa yindlu u ta rini, kumbexana eku heleni ka siku kumbe exikarhi ka vusiku kumbe loko nkuku wu ringa kumbe nimixo swinene;
36  leswaku loko a fika hi xitshuketa, a nga mi kumi mi etlele.
37  Kambe leswi ndzi mi byelaka swona, ndzi swi byela hinkwavo, Tshamani mi rindzile.”
14  Kutani paseka ni nkhuvo wa swinkwa leswo-ke-comela a swi ta va kona hi siku ra vumbirhi. Naswona vaprista lavakulu ni vatsari a va lava ndlela yo n’wi khoma hi rhengu ra vuxisi va n’wi dlaya;
2  hikuva a va hamba va ku: “Ku nga ri enkhubyeni; swi nga ha endleka vanhu va pfuxa hasahasa.”
3  Loko a ha ri eBetaniya endlwini ya Simoni lowa nhlokonho, a ha vurhame eswakudyeni, wansati a ta ni xikutsu xa alabasta xa mafurha yo nun’hwela, narda ya xiviri, yo durha swinene. A faya xikutsu xa alabasta xi pfuleka, a ma chela enhlokweni yakwe.
4  A ku ri ni van’wana lava a va hlundzukile hikwalaho ka leswi: “Ha yini mafurha yo nun’hwela ma tlangisiwe hi ndlela leyi?
5  Hikuva mafurha lawa yo nun’hwela a ma ta va ma xavisiwe hi tidenari to tlula 300 ti nyikiwa swisiwana!” Naswona a va vilela swinene hi wansati loyi.
6  Kambe Yesu a ku: “Tshikani wansati loyi. Ha yini mi ringeta ku karhata wansati loyi? U ndzi endlele xiendlo lexinene.
7  Hikuva swisiwana mi tshama mi ri na swona nkarhi hinkwawo, naswona rini na rini loko mi swi lava, mi nga swi endlela leswinene, kambe a mi na mina nkarhi hinkwawo.
8  Wansati loyi u endle leswi a swi kotaka; u hlawule ku ndzi tota mafurha yo nun’hwela emirini wa mina ka ha ri emahlweni hi xikongomelo xa ku lahliwa ka mina.
9  Ndzi tiyisile ndzi ri eka n’wina, Kun’wana ni kun’wana laha mahungu lamanene ma nga ta chumayeriwa kona emisaveni hinkwayo, leswi wansati loyi a swi endleke na swona swi ta vuriwa, a tsundzukiwa ha swona.”
10  Kutani Yudasi Iskariyota un’wana wa lava 12, a ya eka vaprista lavakulu leswaku a n’wi xenga eka vona.
11  Loko va swi twa, va tsaka naswona va n’wi tshembisa ku n’wi nyika mali ya silivhere. Kutani a sungula ku lava ndlela leyinene yo n’wi xenga.
12  Kutani hi siku ro sungula ra swinkwa leswo-ke-comela, leri hi ntolovelo va endlaka xitlhavelo xa gandzelo ra paseka ha rona, vadyondzisiwa vakwe va ku eka yena: “Xana u lava leswaku hi ya ku lunghisela kwihi laha u nga ta dyela kona paseka?”
13  Hiloko a rhuma vadyondzisiwa vakwe vambirhi a ku eka vona: “Yanani emutini, naswona mi ta hlangana ni munhu a rhwale khuwana ra mati. Mi n’wi landzela,
14  naswona laha a nga ta nghena kona, byelani n’wini wa yindlu mi ku, ‘Mudyondzisi u ri: “Ri kwihi kamara ra vaendzi ra mina leri ndzi nga dyelaka eka rona paseka ni vadyondzisiwa va mina?”’
15  U ta mi komba kamara lerikulu ra le henhla, ri lunghiseleriwile ri ri ni nhundzu; hi lunghiseleleni kwalaho.”
16  Kutani vadyondzisiwa va huma, va nghena emutini, va swi kuma swi ri hilaha a va byeleke hakona; kutani va lunghiselela paseka.
17  Nimadyambu, a ta ni lava 12.
18  Loko va ha vurhame etafuleni va ri eku dyeni, Yesu a ku: “Ndzi tiyisile ndzi ri eka n’wina, Un’wana wa n’wina, loyi a dyaka na mina, u ta ndzi xenga.”
19  Va sungula ku va ni gome naswona un’wana ni un’wana wa vona a ku eka yena: “A hi mina, a hi swona ke?”
20  A ku eka vona: “I un’wana wa lava 12, la nghenisaka voko na mina enkambaneni wun’we.
21  I ntiyiso, N’wana wa munhu wa famba, hilaha swi tsariweke hakona malunghana na yena, kambe u ni khombo munhu yoloye loyi N’wana wa munhu a xengiwaka ha yena! A swi ta va swinene ngopfu loko munhu yoloye a a nga velekiwanga.”
22  Loko va ri karhi va dya, a teka xinkwa, a nkhensa, a xi phema a va nyika, a ku: “Xi tekeni, leswi swi vula miri wa mina.”
23  A teka xinwelo, a nkhensa, a va nyika xona, hinkwavo va nwela eka xona.
24  Kutani a ku eka vona: “Leswi swi vula ‘ngati ya ntwanano’ ya mina, leyi nga ta halateriwa vo tala.
25  Ndzi tiyisile ndzi ri eka n’wina, A ndzi nge he tlheli ndzi nwa leswi humaka emadiriveni ya vhinya ku fikela siku rero loko ndzi swi nwa hi vuntshwa emfun’weni wa Xikwembu.”
26  Eku heteleleni, loko va yimbelele marito yo dzunisa, va huma va ya eNtshaveni ya Mitlhwari.
27  Kutani Yesu a ku eka vona: “Hinkwenu mi ta khunguvanyeka, hikuva ku tsariwile, ‘Ndzi ta ba murisi, kutani tinyimpfu ti ta hangalaka hinkwako.’
28  Kambe loko ndzi pfuxiwile, ndzi ta mi rhangela ku ya eGaleliya.”
29  Kambe Petro a ku eka yena: “Hambiloko lavan’wana hinkwavo va nga khunguvanyeka, kambe mina a ndzi nge khunguvanyeki.”
30  Hiloko Yesu a ku eka yena: “Ndzi tiyisile ndzi ri eka wena, Namuntlha wena, ina, vusiku byolebyi, nkuku wu nga si ringa kambirhi, u ta ndzi ala kanharhu.”
31  Kambe a sungula ku vula hi ku tiyisa a ku: “Loko ndzi fanele ku fa na wena, a ndzi nge ku ali nikatsongo.” Ni lavan’wana hinkwavo va vula nchumu lowu fanaka.
32  Hiloko va fika endhawini leyi vuriwaka Getsemani, kutani a ku eka vadyondzisiwa vakwe: “Tshamani laha, ndza ha khongela.”
33  Hiloko a teka Petro na Yakobo na Yohane a famba na vona, kutani a sungula ku tshuka ni ku karhateka ngopfu.
34  Kutani a ku eka vona: “Moya-xiviri wa mina wu ni gome lerikulu, ku yisa eku feni. Tshamani laha mi hambeta mi rindza.”
35  A ya emahlweninyana, a wela ehansi a khongela a vula leswaku loko swi koteka, awara yoleyo yi hundza eka yena.
36  A ya emahlweni a ku: “Abba, Tatana, swilo hinkwaswo swa koteka eka wena; susa xinwelo lexi eka mina. Kambe ku nga vi hi ku lava ka mina, kambe a ku ve hi ku lava ka wena.”
37  Kutani a ta, a va kuma va etlele, a ku eka Petro: “Simoni, u etlele ke? Xana a wu vanga na ntamu wo tshama u rindzile awara yin’we?
38  Vavanuna, tshamani mi rindzile naswona mi khongela, leswaku mi nga ngheni endzingweni. Ina, moya wu ni mapfundza, kambe nyama yi tsanile.”
39  Hiloko a tlhelela a ya khongela, a vula marito lama fanaka.
40  Nakambe a vuya a va kuma va etlele, hikuva mahlo ya vona a ma tika, kutani a va nga swi tivi leswi a va ta n’wi hlamula swona.
41  A ta ra vunharhu kutani a ku eka vona: “Enkarhini lowu mi etlele, ma wisa! Swi ringene! Awara yi fikile! Maswivo! N’wana wa munhu wa xengiwa emavokweni ya vadyohi.
42  Pfukani, a hi fambeni. Maswivo! Muxengi wa mina u tshinele.”
43  Kutani hi ku hatlisa, loko a ha vulavula, Yudasi, un’wana wa lava 12, a fika a ri ni ntshungu wu ri ni mabanga ni michizo wu huma eka vaprista lavakulu ni vatsari ni vakulukumba.
44  Muxengi wakwe a a va nyike xikombiso lexi va twananeke ha xona, a ku: “Loyi ndzi nga ta n’wi ntswontswa, hi yena; n’wi khomeni mi famba na yena a hlayisekile.”
45  Hiloko a ta a n’wi kongomile, a n’wi tshinelela kutani a ku: “Rabi,” hiloko a n’wi ntswontswa swinene hi rirhandzu.
46  Kutani va yisa mavoko ya vona eka yena, va n’wi khoma.
47  Hambiswiritano, un’wana wa lava a va yime kwalaho ekusuhi a hlomula banga rakwe a khemba hlonga ra muprista lonkulu, a susa ndleve ya rona.
48  Kambe Yesu a va angula a ku: “Xana mi te eka mina ni mabanga ni michizo onge hi loko mi ta khoma xigevenga?
49  Siku ni siku a ndzi ri na n’wina etempeleni ndzi dyondzisa, kambe a mi ndzi khomanga. Nilokoswiritano, swa endleka leswaku ku ta hetiseka Matsalwa.”
50  Kutani hinkwavo va n’wi siya va baleka.
51  Kambe jaha rin’wana leri ambaleke nguvu ya ntsembyana wa risima emirini wa rona lowu nga ambexiwangiki ri n’wi landzela ekusuhi; kutani va ringeta ku ri khoma,
52  kambe ri siya nguvu ya rona ya ntsembyana ri tsutsuma ri nga ambalanga.
53  Kutani va yisa Yesu eka muprista lonkulu, hiloko vaprista hinkwavo lavakulu ni vakulukumba ni vatsari va hlengeletana.
54  Kambe Petro, a n’wi landzela a ri ekulenyana ku fika exivaveni xa muprista lonkulu; a a tshame ni valanguteri va yindlu a ri karhi a tinyawusa endzilweni lowu pfurhaka.
55  Hi nkarhi wolowo vaprista lavakulu ni Sanedri hinkwayo a va lava vumbhoni byo hehla Yesu leswaku va n’wi dlaya, kambe a va byi kumanga.
56  Hakunene, vo tala a va n’wi hehla hi vumbhoni bya mavunwa, kambe vumbhoni bya vona a byi nga twanani.
57  Nakambe, van’wana a va yima va n’wi hehla hi vumbhoni bya mavunwa va ku:
58  “Hi n’wi twe a ku, ‘Ndzi ta wisa tempele leyi leyi endliweke hi mavoko, kutani hi masiku manharhu ndzi ta aka yin’wana leyi nga endliwangiki hi mavoko.’”
59  Ni hi swivangelo leswi, vumbhoni bya vona a byi nga twanani.
60  Eku heteleleni muprista lonkulu a yima exikarhi ka vona, kutani a vutisa Yesu a ku: “Xana a wu anguli ha nchumu? Xana hi byihi vumbhoni lebyi lava va ku hehlaka ha byona?”
61  Hiloko a miyela a nga anguli nchumu. Nakambe muprista lonkulu a n’wi vutisa a ku: “Xana hi wena Kreste N’wana wa La Dzunekaka?”
62  Hiloko Yesu a ku: “Ndzi yena; kutani n’wina mi ta vona N’wana wa munhu a tshame evokweni ra xinene ra matimba naswona a ta hi mapapa ya tilo.”
63  Hikwalaho ka leswi muprista lonkulu a handzula tinguvu takwe ta le ndzeni kutani a ku: “Xana ha ha ti lavela yini timbhoni?
64  Mi xi twile xisandzu. Mi swi vonisa ku yini?” Hinkwavo va n’wi gweva leswaku u lulameriwa hi rifu.
65  Kutani van’wana va sungula ku n’wi tshwutelela ni ku funengeta xikandza xakwe hinkwaxo va n’wi ba hi swibakela, va ku eka yena: “Profeta!” Naswona vatirhi va le hubyeni va n’wi makala exikandzeni, va n’wi teka.
66  Loko Petro a ha ri ehansi exivaveni, nandza un’wana wa xisati wa muprista lonkulu a fika,
67  loko a vona Petro a tinyawuxa, a n’wi languta hi ku kongoma, a ku: “Na wena, a wu ri na Munazareta, Yesu loyi.”
68  Kambe a landzula, a ku: “A ndzi n’wi tivi ni leswi u swi vulaka a ndzi swi twisisi,” kutani a huma a ya enyangweni.
69  Kwalaho nandza wa xisati, loko a n’wi vona, a sungula ku byela lava a va yime ekusuhi a ku: “Loyi i un’wana wa vona.”
70  A tlhela a landzula. Nakambe endzhakunyana lava a va yime ekusuhi va ku eka Petro: “Hakunene u un’wana wa vona, hikuva, entiyisweni, u Mugaleliya.”
71  Kambe a sungula ku hlambanya ni ku tiyisa a ku: “A ndzi n’wi tivi munhu loyi mi vulavulaka ha yena.”
72  Hi ku hatlisa nkuku wu ringa ra vumbirhi; kutani Petro a tsundzuka marito lawa Yesu a n’wi byeleke wona: “Nkuku wu nga si ringa kambirhi, u ta ndzi ala kanharhu.” Kutani a hela matimba, a rila.
5  Kutani va fika etlhelweni lerin’wana ra lwandle etikweni ra Vagerasa.
2  Hi ku hatlisa loko a huma ebyatsweni, a hlanganisiwa hi munhu la lawuriwaka hi matimba ya moya lowu nga basangiki la humaka exikarhi ka masirha-bako ya xitsundzuxo.
3  Xilawu xakwe a xi ri exikarhi ka masirha-bako; naswona ku fikela enkarhini wolowo a ku nga ri na munhu ni un’we loyi a a kota ku n’wi boha swi tiya hambi ku ri hi nketana,
4  hikuva a a tala ku bohiwa hi tinsimbi ni tinketana, kambe a a tsema tinketana, entiyisweni a a tshova tinsimbi; a ku nga ri na munhu la nga ni ntamu wo n’wi hlula.
5  Vusiku ni nhlikanhi a a hamba a huwelela a ri eka masirha-bako ni le tintshaveni naswona a a tixeka hi maribye.
6  Kambe loko a vona Yesu a ha ri ekule, a tsutsuma a n’wi nkhinsamela,
7  naswona, loko a huwelele hi rito lerikulu, a ku: “Xana ndzi ni mhaka yihi na wena Yesu, wena N’wana wa Xikwembu Lexi nge Henhla-henhla? Ndzi ku hlambanyela hi Xikwembu leswaku u nga ndzi xanisi.”
8  Hikuva a a ri karhi a wu byela a ku: “Huma eka munhu loyi, wena moya lowu nga basangiki.”
9  Kambe a n’wi vutisa a ku: “Hi wena mani vito ra wena?” Kutani a ku eka yena: “Vito ra mina ndzi Vandla, hikuva hi tele.”
10  Naswona a n’wi kombela ko tala leswaku a nga hlongoli mimoya leyi etikweni.
11  A ku ri ni ntlhambi lowukulu wa tinguluve wu ri karhi wu dya entshaveni.
12  Kutani yona yi n’wi kombela, yi ku: “Hi rhumele etingulubyeni, leswaku hi nghena eka tona.”
13  Hiloko a yi pfumelela. Kutani mimoya leyi nga basangiki yi huma yi ya nghena etingulubyeni; ntlhambi wu tsutsuma wu wela eriweni elwandle, tinguluve leti lavaka ku ringana 2 000, ti nwela hi ku landzelelana ka tona elwandle.
14  Kambe varisi va tona va baleka va ya vika emutini ni le mantanghaleni; naswona vanhu va ta ku ta vona leswi endlekeke.
15  Kutani va fika eka Yesu, ivi va vona munhu loyi a a ri ni madimona a tshamile, a ambarile naswona a hanye kahle emianakanyweni, munhu loyi a a ri ni vandla; va sungula ku chava.
16  Nakambe, lava va swi voneke va rungulela van’wana ndlela leyi swi endlekeke ha yona eka munhu loyi a a ri ni madimona swin’we ni le ka tinguluve.
17  Hiloko va sungula ku n’wi kombela leswaku a suka emigangeni ya vona.
18  Kuteloko a ri karhi a khandziya byatso, munhu loyi a a ri ni madimona a kombela ku famba na yena.
19  Hambiswiritano, a nga n’wi pfumelelanga, kambe u n’wi byele a ku: “Famba ekaya emaxakeni ya wena, kutani u ma rungulela swilo hinkwaswo leswi Yehovha a ku endleleke swona ni tintswalo leti a veke na tona eka wena.”
20  Kutani a famba ivi a sungula ku huwelela eDekapolisi swilo hinkwaswo leswi Yesu a n’wi endleleke swona, vanhu hinkwavo va sungula ku hlamala.
21  Loko Yesu a tlhela a pelela eribuweni leri nga endzhandzeni hi byatso, ntshungu lowukulu wu hlengeletanela eka yena; a a ri etlhelo ka lwandle.
22  Kutani un’wana wa tindhuna leti ungamelaka sinagoga, loyi vito rakwe ku nga Yayiro, a ta, kuteloko a n’wi vona, a wela emilengeni yakwe
23  kutani a n’wi kombela ko tala, a ku: “Xinhwanyetana xa mina xi le ka xiyimo xo biha ngopfu. Ndzi kombela u ta u ta xi tlhandleka mavoko leswaku xi ta hola, xi hanya.”
24  Hiloko a famba na yena. Naswona ntshungu lowukulu a wu n’wi landzela wu ri karhi wu kamanyetelana eka yena.
25  A ku ri ni wansati loyi a a khomiwe hi vuvabyi byo khuluka ngati malembe ya 12,
26  naswona a a vangeriwe switlhavi swo tala hi tin’anga to tala, a tirhisa xuma xakwe hinkwaxo, kambe a nga pfunekanga, ematshan’weni ya sweswo, ku vava ku nyanyile.
27  Loko a twa hi ta Yesu, wansati loyi a ta hi le ndzhaku exikarhi ka ntshungu kutani a khumba nguvu yakwe ya le handle;
28  hikuva a a hamba a ku: “Loko ndzo khumba ntsena tinguvu takwe ta le handle, ndzi ta hola.”
29  Hi ku hatlisa nseledyana wakwe wa ngati wu phya, kutani a swi twa emirini wakwe leswaku u horisiwile evuvabyini bya khombo.
30  Yesu hi ku hatlisa na yena a xiya leswaku matimba ma humile eka yena, hiloko a hundzulukela entshungwini a ku: “I mani la nga khumba tinguvu ta mina ta le handle?”
31  Kambe vadyondzisiwa vakwe va ku eka yena: “Wa swi vona leswaku ntshungu wu tikamanyetela eka wena, kambe u ri, ‘I mani la nga ndzi khumba?’”
32  Hambiswiritano, a rhalarhala ku vona wansati loyi a nga endla leswi.
33  Kambe wansati loyi, hi ku tshuka ni ku rhurhumela, hi ku tiva leswi endlekeke eka yena, a ta a ta wela ehansi emahlweni ka yena kutani a n’wi byela ntiyiso hinkwawo.
34  A ku eka wansati loyi: “N’wananga, ripfumelo ra wena ri ku hanyisile. Famba hi ku rhula, naswona u hanya swinene evuvabyini bya wena bya khombo.”
35  Loko a ha vulavula, vanhu van’wana lava humaka ekaya ra ndhuna leyi ungamelaka sinagoga va ta ivi va ku: “N’wana wa wena wa xisati u file! Wa ha n’wi karhatela yini mudyondzisi?”
36  Kambe loko marito lama vuriwaka ma wela etindleveni ta Yesu, a byela ndhuna leyi ungamelaka sinagoga a ku: “U nga chavi, ntsena vana ni ripfumelo.”
37  Kutani a nga pfumelanga ku landzeriwa hi munhu loko ku nga ri hi Petro na Yakobo na Yohane makwavo wa Yakobo.
38  Kutani va fika endlwini ya ndhuna leyi ungamelaka sinagoga, hiloko a vona ku ri ni hasahasa ya huwa ni lava rilaka naswona va kalakala swinene,
39  kutani, loko a nghenile, a ku eka vona: “Ha yini mi vanga hasahasa ya huwa naswona mi rila? N’wana lontsongo a nga fanga, kambe u etlele.”
40  Hiloko va sungula ku n’wi hleka hi ku hlekula. Kambe, loko a va humesele ehandle hinkwavo, a teka tata wa n’wana lontsongo ni mana wakwe ni lava a va ri na yena, kutani a nghena laha n’wana lontsongo a a ri kona.
41  Kutani a khoma voko ra n’wana lontsongo, a ku eka yena: “Thalitha kumi,” leswi, loko swi hundzuluxeriwa, swi vulaka leswaku: “Nhwanyana, Ndzi ri eka wena, Pfuka!”
42  Hi ku hatlisa nhwanyana a pfuka kutani a sungula ku famba, hikuva a a ri ni malembe ya 12. Xikan’we-kan’we a va nga ha tikoti hi ku tsaka lokukulu.
43  Kambe a va lerisa hi ku phindha-phindha leswaku va nga byeli munhu swilo leswi, kutani a va byela leswaku va nyika nhwanyana loyi swo dya.
15  Hi ku hatlisa hi vurhonga vaprista lavakulu ni vakulukumba ni vatsari, ni Sanedri hinkwayo, va kanerisana, kutani va boha Yesu va famba na yena va n’wi nyiketa eka Pilato.
2  Kutani Pilato a n’wi tlhandleka xivutiso: “Xana u hosi ya Vayuda?” A n’wi hlamula a ku: “Wena hi wexe u vula swona.”
3  Kambe vaprista lavakulu va ya emahlweni va n’wi hehla hi swilo swo tala.
4  Pilato a sungula ku n’wi vutisa nakambe, a ku: “Xana u pfumala xo angula xona? Vona leswaku va ku hehla hi swihehlo swo tarisa ku yini.”
5  Kambe Yesu a nga ha hlamulanga, lerova Pilato a sungula ku hlamala.
6  Enkhubyeni wun’wana ni wun’wana a a va ntshunxela mukhotsiwa wun’we, loyi va n’wi kombelaka.
7  Enkarhini wolowo a ku ri ni munhu la vuriwaka Barabasi loyi a a bohiwile ni vapfukeri va mfumo, lava loko va ri karhi va pfukela mfumo va dlayeke hi vomu.
8  Kutani ntshungu wu tlhandluka, wu sungula ku kombela hi ku ya hilaha a a wu endlela hakona.
9  Pilato a wu angula, a ku: “Xana mi lava leswaku ndzi mi ntshunxela hosi ya Vayuda?”
10  Hikuva a a swi lemukile leswaku vaprista lavakulu va n’wi nyikete hikwalaho ka mona.
11  Kambe vaprista lavakulu va kucetela ntshungu leswaku, ku ri na sweswo, a wu ntshunxela Barabasi.
12  Kambe Pilato a tlhela a wu angula a ku: “Kutani, xana ndzi fanele ndzi endla yini hi loyi mi n’wi vulaka hosi ya Vayuda?”
13  Wu tlhela wu huwelela wu ku: “N’wi belele!”
14  Kambe Pilato a ya emahlweni a ku eka wona: “Ha yini, xana u endle xilo xihi xo biha?” Kambe, wu huwelela hilaha ku engetelekeke wu ku: “N’wi belele!”
15  Kutani Pilato, hi ku navela ku enerisa ntshungu, a wu ntshunxela Barabasi, naswona, kuteloko Yesu a biwile hi ximoko, a n’wi nyiketa leswaku a beleriwa.
16  Kutani masocha ma n’wi yisa exivaveni, hileswaku, exigodlweni xa ndhuna-nkulu; kutani ma vitana ntlawa hinkwawo wa masocha ma ta endhawini yin’we,
17  ma n’wi ambexa nguvu ya xivunguvungu naswona ma luka harhi ya mitwa ma n’wi tlhandleka yona.
18  Kutani ma n’wi xeweta ma ku: “Xewani, wena Hosi ya Vayuda!”
19  Nakambe, ma n’wi ba enhlokweni hi rihlanga, ma n’wi tshwutelela kutani ma nkhinsama hi matsolo, ma n’wi gandzela.
20  Eku heteleleni, loko ma endle xihlekiso hi yena, ma n’wi hluvula nguvu ya xivunguvungu, ma n’wi ambexa tinguvu takwe ta le handle. Kutani ma n’wi humesa ku ya n’wi belela.
21  Ma tlhela ma sindzisa muhundzi wa ndlela, Simoni un’wana wa le Kirena, la humaka endhawini ya le makaya, tata wa Alekzanda na Rhufasi, leswaku a rhwala mhandzi yakwe ya nxaniso.
22  Kutani ma n’wi yisa endhawini leyi vuriwaka Golgota, leri loko ri hundzuluxeriwa ri vulaka Ndhawu ya Ripala.
23  Kwalaho ma ringeta ku n’wi nyika vhinyo leyi pfanganisiweke ni xidzidzirisi xa mira, kambe a ala ku yi nwa.
24  Kutani ma n’wi belela, ma ava tinguvu takwe ta le handle hi ku hoxa vuhlolotwana, leswaku ma ta kuma leswi un’wana ni un’wana a nga ta teka swona.
25  Sweswi a ku ri awara ya vunharhu, kutani ma n’wi belela.
26  Naswona ehenhla ka yena a ku tsariwe marito ya xihehlo lexi a a hehliwa ha xona, “Hosi ya Vayuda.”
27  Ku tlula kwalaho, va belela swigevenga swimbirhi swin’we na yena, xin’wana exineneni xakwe ni xin’wana eximatsini xakwe.
28  ——
29  Naswona lava hundzaka hi kona a va n’wi tseketsela, va hlakahla tinhloko va ku: “Aha! Wena la nga ta wisa tempele u tlhela u yi aka hi masiku manharhu,
30  tiponise hi ku xika emhandzini ya nxaniso.”
31  Hi mukhuva lowu fanaka, na vona vaprista lavakulu a va endla xihlekiso va ri ni vatsari va ku: “Van’wana u va ponisile; yena hi byakwe wa tsandzeka ku tiponisa!
32  Kreste Hosi ya Israyele a a xike sweswi emhandzini ya nxaniso, leswaku hi ta vona hi tlhela hi kholwa.” Hambi ku ri lava beleriweke na yena a va n’wi rhukana.
33  Loko ku fika awara ya vutsevu, munyama wu funengeta tiko hinkwaro ku fikela hi awara ya vukaye.
34  Kutani hi awara ya vukaye Yesu a huwelela hi rito lerikulu a ku: “Eli, Eli, lama sabaktani?” leswi loko swi hundzuluxeriwa swi vulaka: “Xikwembu xanga, Xikwembu xanga, u ndzi tshikele yini?”
35  Kutani van’wana lava a va yime ekusuhi, loko va swi twa, va ku: “Maswivo! U vitana Eliya.”
36  Kambe un’wana a tsutsuma, a tsakamisa xiponci hi vhinyo yo dzunga, a xi tlhoma erihlangeni, a sungula ku n’wi nwisa, a ku: “N’wi tshikeni! Hi ta vona loko Eliya a ta ta a ta n’wi hawula.”
37  Kambe Yesu a huwelela hi matimba, kutani a timeka.
38  Hiloko nguvu ya vukwetsimelo yi handzuka hi le xikarhi ku suka ehenhla ku ya ehansi.
39  Kutani, loko ndhuna ya vuthu leyi a yi yimile ekusuhi na yena yi langutile, yi vona leswaku u timeke eswiyin’weni swo tani, yi ku: “Hakunene munhu loyi a a ri N’wana wa Xikwembu.”
40  A ku ri ni vavasati lava a va langutile va ri ekule, exikarhi ka vona a ku ri na Mariya Magadala swin’we na Mariya mana wa Yakobo Lontsongo na Yosi, na Salome,
41  lava a va fambisana na yena va n’wi tirhela loko a ha ri eGaleliya, ni vavasati van’wana vo tala lava va tlhandlukeleke na yena eYerusalema.
42  Leswi ana se a ri rhengile swinene, naswona a ku ri siku ro Lunghiselela, hileswaku, leri rhangelaka savata,
43  hiloko ku ta Yosefa wa Arimatiya, xirho xa Huvo lexi dumeke, loyi na yena a a rindzele mfumo wa Xikwembu. A va ni xivindzi xo nghena emahlweni ka Pilato a kombela ntsumbu wa Yesu.
44  Kambe Pilato a a nga swi tivi leswaku u file kumbe e-e, kutani a vitana ndhuna ya vuthu, a yi vutisa leswaku u file kumbe a nga si fa.
45  Kuteloko a tiyisekile eka ndhuna ya vuthu, a nyika Yosefa ntsumbu.
46  Hiloko a xava ntsembyana wa risima kutani a n’wi hawula, a n’wi tsondzela hi ntsembyana wa risima ivi a n’wi lata eka sirha-bako leri kovotliweke eribyeni lerikulu; kutani a khunguluxela ribye enyangweni ya sirha-bako ra xitsundzuxo.
47  Kambe Mariya Magadala na Mariya mana wa Yosi va ya languta laha a a latiwe kona.
1  Ku sungula ka mahungu lamanene malunghana na Yesu Kreste:
2  Hilaha swi tsariweke hakona hi Esaya lowa muprofeta: “(Waswivo! Ndzi rhuma murhumiwa wa mina emahlweni ka wena, la nga ta ku lunghiselela ndlela;)
3  yingisani, un’wana wa huwelela emananga, ‘Lunghiselelani ndlela ya Yehovha, endlani magondzo yakwe ma lulama,’”
4  Yohane lowo khuvula u humelele emananga, a chumayela nkhuvulo wu ri lowu fanekiselaka ku hundzuka ka ku rivaleriwa ka swidyoho.
5  Hikwalaho tiko hinkwaro ra Yudiya ni vaaki hinkwavo va Yerusalema va hume va ya eka yena, naswona u va khuvule eNambyeni wa Yordani, va vula swidyoho swa vona erivaleni.
6  Yohane a a ambala voya bya kamela, a tikhama hi vamba ra dzovo emasengeni, naswona a a dya tinjiya ni vulombe bya nhova.
7  A a chumayela, a ku: “Endzhaku ka mina ku ta la ndzi tlulaka hi matimba; a ndzi faneleki ku korhama ndzi ntshunxa tingoti ta maphaxani yakwe.
8  Mina ndzi mi khuvula hi mati, kambe yena u ta mi khuvula hi moya lowo kwetsima.”
9  Siku rin’wana Yesu a ta a huma eNazareta wa Galeliya kutani a khuvuriwa eYordani hi Yohane.
10  Hi ku hatlisa loko a huma ematini u vone matilo ma avana, kutani moya wu xikela ehenhla ka yena ku fana ni tuva;
11  rito ri huma ematilweni: “U N’wana wa mina, la rhandzekaka; ndzi ku amukerile.”
12  Xikan’we-kan’we moya wu n’wi susumetela ku ya emananga.
13  Hiloko a tshama emananga masiku ya 40, a ringiwa hi Sathana, naswona a a tshama ni swivandzana, kambe tintsumi a ti n’wi tirhela.
14  Endzhaku ka loko Yohane a khomiwile, Yesu a ya eGaleliya, a chumayela mahungu lamanene ya Xikwembu
15  a ku: “Nkarhi lowu vekiweke wu hetisekile, naswona mfumo wa Xikwembu wu tshinele. Hundzukani, mi va ni ripfumelo eka mahungu lamanene.”
16  Loko a ha famba etlhelo ka lwandle ra Galeliya, a vona Simoni na Andriya makwavo wa Simoni va hoxa tinkoka ta vona elwandle, hikuva a va ri vaphasi va ti-​nhlampfi.
17  Kutani Yesu a ku eka vona: “Ndzi landzeleni, ndzi ta mi endla vaphasi va vanhu.”
18  Xikan’we-kan’we va tshika tinkoka ta vona va n’wi landzela.
19  Loko a ya emahlweninyana, a vona Yakobo n’wana wa Zebediya na Yohane makwavo, entiyisweni, a va ri ebyatsweni bya vona va ri karhi va lunghisa tinkoka ta vona;
20  xikan’we-kan’we a va vitana. Hiloko va siya tata wa vona Zebediya ebyatsweni a ri ni vanhu lava thoriweke, vona va famba va n’wi landzela.
21  Kutani va khoma ndlela ya vona va ya eKapernawume. Kuteloko ku va savata a nghena esinagogeni, a sungula ku dyondzisa.
22  Kutani va hlamarisiwa hi ndlela yakwe yo dyondzisa, hikuva kwalaho a a va dyondzisa kukota munhu la nga ni vulawuri, ku nga ri kukota vatsari.
23  Nakambe, hi nkarhi wolowo a ku ri ni munhu loyi a a ri ni moya lowu nga basangiki esinagogeni ya vona, a huwelela,
24  a ku: “Xana hi ni mhaka yihi na wena, wena Yesu, Munazareta? Xana u tele ku ta hi lovisa? Ndzi swi tiva kahle leswaku u mani, u Mukwetsimi wa Xikwembu.”
25  Kambe Yesu a wu tshinya, a ku: “Miyela, huma eka yena!”
26  Kutani moya lowu nga basangiki, loko wu n’wi rhurhumelisile naswona wu huwelele hi rito leri tlakukeke, wu huma eka yena.
27  Hiloko vanhu hinkwavo va hlamala lerova va sungula ku kanerisana hi xivona, va ku: “I yini leswi? I dyondzo leyintshwa! Hi matimba u lerisa hambi ku ri mimoya leyi nga basangiki, naswona ya n’wi yingisa.”
28  Xisweswo ndhuma ya yena yi hangalaka hi ku hatlisa ematlhelweni hinkwawo etikweni hinkwaro ra Galeliya.
29  Hi ku hatlisa va huma esinagogeni va ya ekaya ra Simoni na Andriya va ri na Yakobo na Yohane.
30  Kasi mana wa nsati wa Simoni a a etlele ehansi a karhatiwa hi ku hisa ka miri, xikan’we-kan’we va n’wi byela ha yena.
31  Kutani a ya eka yena a n’wi pfuxa a n’wi khoma hi voko; ku hisa ka miri ku n’wi sukela, hiloko wansati loyi a sungula ku va tirhela.
32  Nimadyambu, endzhaku ka ku pela ka dyambu, vanhu va sungula ku n’wi tisela hinkwavo lava vabyaka ni lava va nga ni madimona;
33  naswona muti hinkwawo a wu hlengeletane enyangweni.
34  Kutani a hanyisa vo tala lava a va khomiwe hi mavabyi yo hambana-hambana, naswona a hlongola madimona yo tala, kambe a a nga ma pfumeleli madimona leswaku ma vulavula, hikuva a ma n’wi tiva leswaku i Kreste.
35  Kutani nimixo swinene, loko ka ha ri ni munyama, a pfuka a humela ehandle, a suka a ya enhoveni, kutani a sungula ku khongela a ri kwale.
36  Hambiswiritano, Simoni ni lava a va ri na yena va famba va n’wi lava
37  ivi va n’wi kuma, kutani va ku eka yena: “Hinkwavo va lava wena.”
38  Kambe a ku eka vona: “A hi yeni kun’wanyana, emadorobeni ya muti lowu nga ekusuhinyana, leswaku ndzi ta chumayela na kona, hikuva ndzi hume hi xikongomelo xexo.”
39  Hiloko a famba, a ya chumayela emasinagogeni ya vona etikweni hinkwaro ra Galeliya naswona a hlongola madimona.
40  Kwalaho ni wa nhlokonho a ta eka yena, a n’wi kombela a nkhinsame hi matsolo, a ku eka yena: “Loko u swi lava, u nga ndzi basisa.”
41  Hikwalaho ka sweswo a n’wi twela vusiwana, kutani a tshambuluta voko rakwe a n’wi khumba, a ku eka yena: “Ndza swi lava. Basisiwa.”
42  Hi ku hatlisa nhlokonho yi nyamalala eka yena, ivi a basa.
43  Ku tlula kwalaho, a n’wi lerisa hi matimba kutani a n’wi tlherisa xikan’we-kan’we,
44  a ku eka yena: “Tiyiseka leswaku a ku na munhu loyi u n’wi byelaka xanchumu, kambe famba u ya tikombisa eka muprista kutani u nyikela swa ku basisiwa ka wena leswi Muxe a swi leriseke, leswaku byi va vumbhoni eka vona.”
45  Kambe loko a fambile, munhu loyi a sungula ku swi huwelela ngopfu ni ku hangalasa mhaka leyi hinkwako-nkwako, lerova Yesu a a nga ha swi koti ku nghena emutini vanhu va n’wi langutile, kambe a a tshama enhoveni. Kambe a va hamba va ta eka yena va huma ematlhelweni hinkwawo.
2  Hambiswiritano, endzhaku ka masikunyana a tlhela a nghena eKapernawume kutani ku vikiwa leswaku u kona ekaya.
2  Hikwalaho ku hlengeletana vunyingi, lerova ku nga ha vi na ndhawu, hambi ku ri enyangweni, hiloko a sungula ku va byela rito.
3  Kutani vanhu va n’wi tisela munhu la omeke swirho a tlakuriwe hi vanhu va mune.
4  Kambe loko va tsandzeke ku n’wi yisa eka Yesu hi ku kongoma hikwalaho ka ntshungu, hiloko va hahlula lwangu ehenhla ka laha a a ri kona, kutani loko va cele mbhovo, va nembeleta rihlaka leri munhu la omeke swirho a a etlele eka rona.
5  Loko Yesu a vona ripfumelo ra vona, a ku eka munhu la omeke swirho: “N’wananga, swidyoho swa wena swi rivaleriwile.”
6  A ku ri ni vatsari van’wana kwalaho, va tshamile naswona va kanela etimbilwini ta vona:
7  “Ha yini munhu loyi a vulavula hi mukhuva lowu? Wa sandza. I mani la nga rivalelaka swidyoho handle ka un’we, ku nga Xikwembu?”
8  Kambe Yesu, loko hi ku hatlisa a swi xiyile hi moya wa yena leswaku va anakanya hi ndlela yoleyo, a ku eka vona: “Ha yini mi anakanya swilo leswi etimbilwini ta n’wina?
9  I yini lexi olovaka swinene, xana i ku byela munhu la omeke swirho u ku, ‘Swidyoho swa wena swi rivaleriwile,’ kumbe i ku vula u ku, ‘Pfuka u teka rihlaka ra wena u famba’?
10  Kambe ku endlela leswaku mi swi tiva leswaku N’wana wa munhu u ni mfanelo yo rivalela swidyoho emisaveni,”—a byela munhu la omeke swirho a ku:
11  “Ndzi ri eka wena, Pfuka, teka rihlaka ra wena, u muka.”
12  Hi ku landza sweswo a pfuka, kutani a teka rihlaka rakwe hi ku hatlisa a huma emahlweni ka vona hinkwavo, lerova hinkwavo ka vona a va tikhome tinhlaya, kutani va vangamisa Xikwembu, va ku: “A hi si tshama hi swi vona swo fana na swona.”
13  Nakambe a huma a ya etlhelo ka lwandle; kutani ntshungu hinkwawo wu hambeta wu ya eka yena, kutani a sungula ku wu dyondzisa.
14  Kuteloko a hundza, a vona Levhi n’wana wa Alfiya a tshame ehofisini ya xibalo, hiloko a ku eka yena: “Vana mulandzeri wa mina.” Kutani a suka a yima a n’wi landzela.
15  Endzhaku a ya vurhama etafuleni endlwini yakwe, naswona valuvisi vo tala ni vadyohi a va vurhame na Yesu ni vadyondzisiwa vakwe, hikuva a va tele naswona a va sungula ku n’wi landzela.
16  Kambe vatsari va Vafarisi, loko va vona leswaku a a dya ni vadyohi ni valuvisi, va ku eka vadyondzisiwa vakwe: “Xana yena u dyela yini ni valuvisi ni vadyohi?”
17  Loko Yesu a twa leswi, a ku eka vona: “Lava tiyeke a va lavi n’anga, kambe yi laviwa hi lava vabyaka. Ndzi tele ku ta vitana vadyohi, ku nga ri vanhu lava lulameke.”
18  Kutani vadyondzisiwa va Yohane swin’we ni Vafarisi a va hanya hi ku titsona swakudya. Hiloko va ta, va ku eka yena: “Ha yini vadyondzisiwa va Yohane ni vadyondzisiwa va Vafarisi va hanya hi ku titsona swakudya, kambe vadyondzisiwa va wena a va hanyi hi ku titsona swakudya?”
19  Kutani Yesu a ku eka vona: “Vanakulobye va muteki a va nge titsoni swakudya loko muteki a ha ri na vona, a swi tano ke? Loko ntsena muteki a ha ri na vona a va nge titsoni swakudya.
20  Kambe ma ta masiku lawa ha wona muteki a nga ta susiwa eka vona, kutani va ta titsona swakudya esikwini rero.
21  A ku na munhu la rhungelelaka xitiva xa lapi lexi nga khwanyanangiki engubyeni ya le handle ya khale; loko o xi rhungelela, ntamu wa xona lowu teleke wu ta koka xitiva lexintshwa eka lexa khale, naswona ku handzuka ku ta nyanya.
22  Nakambe, a ku na munhu la chelaka vhinyo leyintshwa emaguleni ya khale ya vhinyo; loko o yi chela, vhinyo yi ta boxa magula, naswona vhinyo yi ta lova swin’we ni magula. Kambe vanhu va chela vhinyo leyintshwa emaguleni lamantshwa ya vhinyo.”
23  Loko a ri karhi a tsemakanya masimu ya swimila hi savata, vadyondzisiwa vakwe va sungula ku hambuka va kha swichocho.
24  Kutani Vafarisi va ku eka yena: “Vona laha! Ha yini va endla leswi nga pfumeleriwangiki hi savata?”
25  Kambe a ku eka vona: “Xana a mi si tshama mi hlaya hi leswi Davhida a nga swi endla loko a pfumarile kutani a twa ndlala, yena ni vavanuna lava a va ri na yena?
26  Ndlela leyi a ngheneke ha yona endlwini ya Xikwembu, emhakeni leyi khumbaka Abiyatara muprista lonkulu, kutani a dya swinkwa leswi nyikeriweke, leswi ku nga pfumeleriwiki hambi ku ri mani ku swi dya handle ka vaprista, swin’wana a nyika vavanuna lava a va ri na yena?”
27  Kutani a ya emahlweni a ku eka vona: “Savata yi ve kona hi mhaka ya munhu, ku nga ri munhu hi mhaka ya savata;
28  hikwalaho N’wana wa munhu nakambe i Hosi ya yona savata.”
3  A tlhela a nghena esinagogeni, kwalaho a ku ri ni munhu la khwanyaneke voko.
2  Kutani a va n’wi honolerile ku vona loko a ta hanyisa munhu loyi hi savata, leswaku va ta n’wi hehla.
3  Hiloko a byela munhu la khwanyaneke voko a ku: “Suka u yima u ta laha xikarhi.”
4  Endzhaku ka sweswo a ku eka vona: “Xana leswi pfumeleriwaka hi savata i ku endla xiendlo lexinene kumbe xiendlo xo biha ke, ku ponisa moya-xiviri kumbe ku wu dlaya?” Kambe va miyela.
5  Naswona endzhaku ko va rhalarhala hi ku hlundzuka, a ri ni gome swinene hikwalaho ko tlanyala ka timbilu ta vona, a ku eka munhu loyi: “Tshambuluta voko ra wena.” Hiloko a ri tshambuluta, kutani voko rakwe ri hanyisiwa.
6  Vafarisi va huma, kutani hi ku hatlisa va n’wi bohela makungu ni ntlawa wa valandzeri va Heroda, leswaku va n’wi dlaya.
7  Kambe Yesu a suka ni vadyondzisiwa vakwe a ya elwandle; naswona vunyingi lebyikulu lebyi humaka eGaleliya ni le Yudiya byi n’wi landzela.
8  Ni vunyingi lebyikulu lebyi humaka eYerusalema ni le Idumiya ni le ntsungeni wa Yordani ni ku rhendzela Tiri na Sidoni, loko byi twa hi ta swilo swo tala leswi a a swi endla, byi ya eka yena.
9  Kutani a byela vadyondzisiwa vakwe leswaku nkarhi hinkwawo va va ni byatso lebyitsongo lebyi a nga byi tirhisaka leswaku ntshungu wu nga n’wi kamanyeti.
10  Leswi a a hanyise vo tala, swi endle leswaku hinkwavo lava a va ri ni mavabyi ya khombo va wela ehenhla ka yena leswaku va n’wi khumba.
11  Hambi ku ri mimoya leyi nga basangiki, rini na rini loko yi n’wi vona, a yi tiwisela emahlweni ka yena yi huwelela, yi ku: “U N’wana wa Xikwembu.”
12  Kambe minkarhi yo tala a a yi lerisa hi ku kongoma leswaku yi nga endli leswaku a tiviwa.
13  Kutani a khandziya ntshava, a vitana lava a a va lava, kutani va ya eka yena.
14  Naswona a sungula ntlawa wa vanhu va 12, lava a tlheleke a va vitana “vaapostola,” leswaku va famba na yena, ni leswaku a va rhuma va ya chumayela
15  ni ku va ni matimba yo hlongola madimona.
16  Kutani ntlawa wa lava 12 lowu a wu sunguleke a ku ri Simoni, loyi a n’wi thyeke Petro,
17  na Yakobo n’wana wa Zebediya na Yohane makwavo wa Yakobo (lava u tlhele a va thya Bowanergesi, leswi vulaka Vana va Dzindza-tilo),
18  na Andriya na Filipi na Bartolomi na Matewu na Tomasi na Yakobo n’wana wa Alfiya na Tadiya na Simoni lowa Mukananiya
19  na Yudasi Iskariyota, loyi endzhaku a nga n’wi xenga. Kutani a nghena endlwini.
20  Nakambe ntshungu wu hlengeletana, lerova a va nga swi koti ni ku dya swakudya.
21  Kambe loko maxaka yakwe ma twa hi leswi, ma huma leswaku ma ya n’wi khoma, hikuva a ma ku: “Wa hlanya.”
22  Ni vatsari lava a va rhelele va huma eYerusalema a va ku: “U ni Belzebule, naswona u hlongola madimona hi ku tirhisa mufumi wa madimona.”
23  Kutani, loko a va vitanele eka yena, a sungula ku va byela hi swifaniso a ku: “Xana Sathana a nga hlongola Sathana hi ndlela yihi?
24  Phela, loko mfumo wu avana hi vuwona, mfumo wolowo a wu nge yimi;
25  naswona loko yindlu yi avana hi vuyona, yindlu yoleyo a yi nge yimi.
26  Nakambe, loko Sathana a tipfukerile kutani a avana, a nge yimi, kambe u ya emakumu.
27  Entiyisweni, a ku na munhu loyi, loko a nghene endlwini ya wanuna wa matimba a nga kotaka ku phanga nhundzu yakwe leyi rhwalekaka loko a nga sunguli hi ku boha wanuna wa matimba, kutani hi kona a nga phangaka yindlu yakwe.
28  Ndzi mi byela ndzi tiyisile leswaku vana va vanhu va ta rivaleriwa swilo hinkwaswo, ku nga khathariseki swidyoho ni swisandzu leswi va swi endlaka hi ku sandza.
29  Hambiswiritano, mani na mani la sandzaka moya lowo kwetsima a nge pfuki a rivaleriwile, kambe u ni nandzu wa xidyoho lexi nga heriki.”
30  U vule sweswo, hikuva a va ku: “U ni moya lowu nga basangiki.”
31  Hiloko ku ta mana wakwe ni vamakwavo, naswona, loko va yime ehandle, va lerisa leswaku va n’wi vitana.
32  Hilaha a swi ri hakona, ntshungu a wu tshame wu n’wi rhendzela, kutani va ku eka yena: “Waswivo! Mana wa wena ni vamakwenu va ku lava hala handle.”
33  Kambe a va angula a ku: “I mani mana wa mina ni vamakwerhu?”
34  Loko a rhalarhale lava tshameke va n’wi rhendzela, a ku: “Vonani, mana wa mina ni vamakwerhu hi lava!
35  Mani na mani la endlaka ku rhandza ka Xikwembu, hi yena a nga makwerhu wa xinuna, hi yena a nga makwerhu wa xisati, hi yena a nga manana.”
12  Nakambe, a sungula ku vulavula na vona hi swifaniso: “Munhu un’wana a a rime nsimu ya vhinya, a yi biyela hi rihlampfu, a cela xikamelo xa vhinya eka yona, a yimisa xihondzo, kutani a yi vekisa eka varimi, a endzela etikweni ra le kule.
2  Kutani hi nguva leyi faneleke a rhuma hlonga ri ya eka varimi, leswaku ri ya teka mihandzu yin’wana ya nsimu ya vhinya eka varimi.
3  Kambe va ri teka, va ri ba, kutani va ri tlherisa ri nga ri na nchumu.
4  A tlhela a rhuma hlonga rin’wana ri ya eka vona; na rona va ri ba enhlokweni va ri khomisa tingana.
5  Kutani a rhuma rin’wana, rona va ri dlaya; ni man’wana yo tala, man’wana va ma ba naswona man’wana va ma dlaya.
6  A a ha ri ni rin’wana, ku nga n’wana wakwe la rhandzekaka. A hetelela hi ku n’wi rhuma eka vona, a ku, ‘Va ta va ni xichavo eka n’wananga.’
7  Kambe varimi volavo va byelana va ku, ‘Loyi i mudyandzhaka. Tanani, a hi n’wi dlayeni, kutani ndzhaka yi ta va ya hina.’
8  Hiloko va n’wi teka, va n’wi dlaya, va n’wi cukumetela ehandle ka nsimu ya vhinya.
9  Xana n’wini wa nsimu ya vhinya u ta endla yini? U ta ta a ta lovisa varimi, naswona a nyika van’wana nsimu ya vhinya.
10  Xana a mi si tshama mi hlaya tsalwa leri, ‘Ribye leri vaaki va ri bakanyeke, ri hundzuke ribye lerikulu ra le yinhleni.
11  Ri huma eka Yehovha, naswona ra hlamarisa ematihlweni ya hina’?”
12  Kutani va sungula ku lava ndlela yo n’wi khoma, kambe a va chava ntshungu, hikuva a va swi lemuka leswaku a a vula vona hi xifaniso lexi. Hiloko va n’wi siya va famba.
13  Endzhaku va rhuma Vafarisi van’wana va ri ni ntlawa wa valandzeri va Heroda va ya eka yena, leswaku va n’wi phasa hi ku vulavula kakwe.
14  Loko va fika va n’wi byela va ku: “Mudyondzisi, ha swi tiva leswaku u ni ntiyiso naswona a wu khathali ha munhu, hikuva a wu languti ku languteka ka munhu, kambe u dyondzisa ndlela ya Xikwembu hi ku fambisana ni ntiyiso: Xana swa pfumeleriwa ku hakela xibalo xa nhloko eka Khezari kumbe e-e?
15  Xana hi fanele hi hakela kumbe a hi fanelanga hi hakela?” Hi ku lemuka vukanganyisi bya vona, a ku eka vona: “Ha yini mi ndzi ringa? Ndzi tiseleni denari ndzi yi languta.”
16  Va yi tisa. Kutani a ku eka vona: “Xana xifaniso ni marito lawa i swa mani?” Va ku eka yena: “I swa Khezari.”
17  Kutani Yesu a ku: “Tlheriselani swilo swa Khezari eka Khezari, kambe swilo swa Xikwembu eka Xikwembu.” Hiloko va n’wi hlamala.
18  Kutani Vasaduki va ta eka yena, lava vulaka leswaku ku pfuka ka lava feke a ku kona, va n’wi tlhandleka xivutiso va ku:
19  “Mudyondzisi, Muxe u hi tsalele leswaku loko makwavo wa un’wana a fa a siya nsati kambe a nga siyanga n’wana, makwavo u fanele a teka nsati loyi ivi a velekela makwavo vana ha yena.
20  A ku ri ni vanhu va nkombo lava a va ri vamakwavo; kutani wo sungula a teka nsati, kambe loko a fa, a nga siyanga vana.
21  Naswona wa vumbirhi a n’wi teka, kambe a fa a nga siyanga vana; ni wa vunharhu hi ndlela leyi fanaka.
22  Kutani lava nkombo a va siyanga vana. Eku heteleleni na yena wansati a fa.
23  Eku pfuxiweni ka lava feke, xana u ta va nsati wa mani eka vona? Hikuva hinkwavo va ri nkombo va n’wi tekile a va nsati wa vona.”
24  Yesu a ku eka vona: “Xana a mi hoxisanga, hikwalaho ka ku va mi nga ma tivi Matsalwa kumbe matimba ya Xikwembu?
25  Hikuva loko va pfuka eka lava feke, vavanuna a va ha teki ni vavasati a va ha hlomisiwi, kambe va fana ni tintsumi ematilweni.
26  Kambe malunghana ni lava feke, leswaku va pfuxiwa, xana a mi hlayanga ebukwini ya Muxe, emhakeni ya xihlahla xa mitwa, mayelana ni leswi Xikwembu xi swi vuleke eka yena xi ku, ‘Ndzi Xikwembu xa Abrahama ni Xikwembu xa Isaka ni Xikwembu xa Yakobe’?
27  A hi Xikwembu xa lava feke, kambe i xa lava hanyaka. Mi hoxise ngopfu.”
28  Kutani un’wana wa vatsari la fikeke a va kuma va kanetana, hi ku tiva leswaku u va hlamule hi ndlela leyinene, a n’wi vutisa a ku: “Hi xihi xileriso xo sungula eka hinkwaswo?”
29  Yesu a hlamula a ku: “Xo sungula xi ri, ‘Twana, Wena Israyele, Yehovha Xikwembu xa hina i Yehovha un’we,
30  naswona u fanele u rhandza Yehovha Xikwembu xa wena hi mbilu ya wena hinkwayo ni hi moya-xiviri wa wena hinkwawo ni hi mianakanyo ya wena hinkwayo ni hi ntamu wa wena hinkwawo.’
31  Xa vumbirhi hi lexi, ‘U fanele u rhandza warikwenu kukota loko u tirhandza.’ A xi kona xin’wana xileriso lexikulu eka leswi.”
32  Mutsari a ku eka yena: “Mudyondzisi, u vulavule kahle hi ku fambisana ni ntiyiso, ‘I Un’we, naswona a nga kona un’wana handle ka Yena’;
33  ku n’wi rhandza hi mbilu hinkwayo ni hi ku twisisa hinkwako ni hi ntamu hinkwawo ni ku rhandza warikwenu kukota loko u tirhandza swi hlawuleke ngopfu ku tlula magandzelo hinkwawo lama heleleke yo hisiwa ni switlhavelo.”
34  Hikwalaho, loko Yesu a xiya leswaku u hlamule hi ku twisisa, a ku eka yena: “A wu le kule ni mfumo wa Xikwembu.” Kambe a ku na munhu la veke ni xivindzi xo tlhela a n’wi vutisa.
35  Hambiswiritano, loko Ye-​su a ri karhi a va dyondzisa etempeleni, a va angula a ku: “Xana vatsari va vurisa ku yini leswaku Kreste i n’wana wa Davhida?
36  Hi moya lowo kwetsima Davhida hi byakwe u te, ‘Yehovha a ku eka Hosi ya mina: “Tshama evokweni ra mina ra xinene ku fikela loko ndzi veka valala va wena ehansi ka milenge ya wena.”’
37  Davhida hi byakwe u n’wi vitana ‘Hosi,’ kambe swi tisa ku yini leswaku a va n’wana wakwe?” Naswona ntshungu lowukulu a wu n’wi yingisa hi ntsako.
38  Loko a ri karhi a dyondzisa u ye emahlweni a ku: “Tivoneleni vatsari lava rhandzaka ku famba-famba va ambale tinguvu to leha ni ku lava ku xewetiwa etindhawini ta ku xavisela
39  ni switshamo swa le mahlweni emasinagogeni ni tindhawu leti hlawulekeke ngopfu eswilalelweni.
40  Hi vona lava mitaka tindlu ta tinoni ni ku endla swikhongelo swo leha hi vukanganyisi; vona va ta kuma vuavanyisi byo tika swinene.”
41  Hiloko a tshama ehansi a langutana ni mabokisi ya xuma kutani a xiya ndlela leyi ntshungu a wu hoxa mali ha yona emabokisini ya xuma; naswona vanhu vo tala lava fuweke a va hoxa timali ta nsimbi to tala.
42  Kutani ku ta noni leyi nga xisiwana yi hoxa swimalana swimbirhi swa nsimbi swa ntikelo wa le hansi swinene.
43  Hiloko a vitana vadyondzisiwa vakwe va ta eka yena kutani a ku eka vona: “Ndzi mi byela ndzi tiyisile leswaku noni leyi yi nga xisiwana yi hoxe swo tlula swa hinkwavo lava hoxaka mali emabokisini ya xuma;
44  hikuva hinkwavo va hoxe leswi va swi pambuleke eka leswi swi va taleleke, kambe yona, hambileswi yi pfumalaka, yi hoxe hinkwaswo leswi a yi ri na swona, swo tihanyisa swa yona hinkwaswo.”
