10  Kutani endzhaku ka Abimeleke ku ta Tola n’wana wa Puwa n’wana wa Dodo, munhu wa le Isakara leswaku a ponisa Israyele, a a tshama eXamiri endhawini ya tintshava ya Efrayimi.
2  A ya emahlweni a avanyisa Israyele malembe ya 23, endzhaku ka sweswo a fa, a lahliwa eXamiri.
3  Endzhaku ka yena ku va na Yayiri lowa Mugiliyadi, a ya emahlweni a avanyisa Israyele malembe ya 22.
4  A a ri ni vana va 30 lava a va gada timbhongolo leti kuleke, a va ri ni miti ya 30. Va yi thya Havhoti-yayiri ku fikela esikwini leri; va tshama etikweni ra Giliyadi.
5  Endzhaku ka sweswo Yayiri a fa, a lahliwa eKamoni.
6  Vana va Israyele va tlhela va endla swo biha ematihlweni ya Yehovha, va sungula ku tirhela swifaniso swa Vabali na Axitoreti ni swikwembu swa Siriya ni swikwembu swa Sidoni ni swikwembu swa Mowabu ni swikwembu swa vana va Amone ni swikwembu swa Vafilisita. Hiloko va siya Yehovha, va tshika ku n’wi tirhela.
7  Hiloko ku hlundzuka ka Yehovha ku pfurhela Israyele, lerova a va xavisa evokweni ra Vafilisita ni le vokweni ra vana va Amone.
8  Kutani va faya ni ku va tshikilela ngopfu vana va Israyele elembeni rero—ku ringana malembe ya 18, va tshikilela vana va Israyele hinkwavo lava a va ri etlhelo ka Yordani etikweni ra Vaamori leri a ri ri eGiliyadi.
9  Vana va Amone a va tsemakanya Yordani leswaku va lwa na Yuda na Benjamini ni yindlu ya Efrayimi; Israyele a karhateka ngopfu.
10  Vana va Israyele va sungula ku kombela Yehovha leswaku a va pfuna, va ku: “Hi ku dyoherile, hikuva hi siye Xikwembu xa hina hi tirhela Vabali.”
11  Yehovha a byela vana va Israyele a ku: “Xana a ku nga ri aEgipta ni le ka Vaamori ni le ka vana va Amone ni le ka Vafilisita
12  ni le ka Vasidoni ni le ka Amaleke ni le ka Midiyani, loko va mi tshikilela, mi huwelela eka mina, kutani ndzi mi ponisa evokweni ra vona?
13  Loko ku ri n’wina, mi ndzi tshikile, mi sungula ku tirhela swikwembu swin’wana. Hi yona mhaka leyi ndzi nga ta ka ndzi nga ha mi ponisi.
14  Fambani mi ya kombela mpfuno eka swikwembu leswi mi swi hlawuleke. A ku ve swona swi mi ponisaka enkarhini wa maxangu ya n’wina.”
15  Kambe vana va Israyele va ku eka Yehovha: “Hi dyohile. Wena endla eka hina hi ku ya hi xin’wana ni xin’wana lexinene ematihlweni ya wena. Hi kombela ntsena leswaku u hi ponisa, esikwini leri.”
16  Kutani va sungula ku susa swikwembu swimbe exikarhi ka vona, va tirhela Yehovha, lerova moya-xiviri wakwe wu hela matimba hikwalaho ka ku karhateka ka Israyele.
17  Hi ku famba ka nkarhi vana va Amone va hlengeletana swin’we va dzima nxaxa eGiliyadi. Vana va Israyele va hlengeletana, va dzima nxaxa eMizpa.
18  Vanhu swin’we ni tihosana ta Giliyadi va sungula ku byelana va ku: “I mani la nga ta hi rhangela loko hi lwa ni vana va Amone? A a ve murhangeri wa vaaki hinkwavo va Giliyadi.”
4  Kutani vana va Israyele va tlhela va sungula ku endla swo biha ematihlweni ya Yehovha loko Ehudi a file.
2  Hiloko Yehovha a va xavisa evokweni ra Yabini hosi ya Ka-​nana, loyi a a fuma eHasora; murhangeri wa vuthu rakwe a ku ri Sisera, a a tshama eHaroxeti wa vamatiko.
3  Vana va Israyele va sungula ku huwelela eka Yehovha, hikuva a a ri ni makalichi ya nyimpi ya 900 lama nga ni switsemo swa nsimbi, yena u tshikilele vana va Israyele hi ku va xanisa malembe ya 20.
4  Kutani Debora, muprofeta wa xisati, nsati wa Lapidoto, a a avanyisa Israyele hi nkarhi wolowo.
5  Yena a a tshama ehansi ka murhi wa ncindzu wa Debora exikarhi ka Rhama na Bethele endhawini ya tintshava ya Efrayimi; vana va Israyele a va tlhandlukela eka yena leswaku a va avanyisa.
6  Kutani a rhumela rito a vitana Baraka n’wana wa Abinowamu a huma eKedexi-neftali a ku eka yena: “Xana Yehovha Xikwembu xa Israyele a nga humesanga xileriso? ‘Famba u ya hangalaka eNtshaveni ya Taboro, u fanele u teka vavanuna va 10 000 eka vana va Neftali ni le ka vana va Zebuloni.
7  Kunene ndzi ta ku kokela Sisera murhangeri wa vuthu ra Yabini ni makalichi yakwe ya nyimpi ni ntshungu wakwe enkoveni wa Kixoni, ndzi ta n’wi nyiketa evokweni ra wena.’”
8  Hiloko Baraka a ku eka yena: “Loko wo famba na mina, kunene na mina ndzi ta famba; kambe loko u nga fambi na mina, a ndzi nge fambi.”
9  Kutani yena a ku: “Kunene ndzi ta famba na wena. Swa fana, xilo xo saseka a xi nge vi xa wena endleleni leyi u fambaka eka yona, hikuva Yehovha u ta xavisa Sisera evokweni ra wansati.” Hiloko Debora a suka a famba na Baraka eKedexi.
10  Baraka a sungula ku vitana Zebuloni na Neftali eKedexi, vavanuna va 10 000 va tlhandluka va n’wi sala endzhaku; Debora a tlhandluka na yena.
11  Kutani Hevere lowa Mukena u sukile eka Vakena, vana va Hobabu, lava Muxe a a ri mukon’wana wa vona, naswona a a dzime ntsonga wakwe ekusuhi ni murhi lowukulu wa Zananima, lowu nga eKedexi.
12  Hiloko va byela Sisera leswaku Baraka n’wana wa Abinowamu u tlhandlukele eNtshaveni ya Taboro.
13  Xikan’we-kan’we Sisera a hlengeleta makalichi yakwe hinkwawo ya nyimpi, makalichi ya nyimpi ya 900 ma ri ni switsemo swa nsimbi, ni vanhu hinkwavo lava a va ri na yena, va huma eHaroxeti wa vamatiko va ya enkoveni wa Kixoni.
14  Kutani Debora a byela Baraka a ku: “Suka u yima, hikuva leyi i ndlela leyi Yehovha a nga ta nyikela Sisera evokweni ra wena ha yona. Xana a hi Yehovha la fambeke emahlweni ka wena?” Hiloko Baraka a rhelela eNtshaveni ya Taboro a ri ni vavanuna va 10 000 va n’wi sele endzhaku.
15  Kutani Yehovha a pfilunganya Sisera ni makalichi yakwe hinkwawo ya nyimpi ni nxaxa wakwe hinkwawo hi banga emahlweni ka Baraka. Eku heteleleni, Sisera a xika ekalichini a baleka hi milenge.
16  Baraka a hlongorisa makalichi ya nyimpi ni nxaxa ku ya fika eHaroxeti wa matiko, lerova nxaxa hinkwawo wa Sisera wu dlayiwa hi banga. A nga kona ni un’we la seleke.
17  Loko ku ri Sisera, u baleke hi milenge a ya entsongeni wa Yayele nsati wa Hevere lowa Mukena, hikuva a ku ri ni ku rhula exikarhi ka Yabini hosi ya Hasora ni vandyangu wa Hevere lowa Mukena.
18  Hiloko Yayele a huma ku ya hlangana na Sisera, a ku eka yena: “Hambukela haleno, hosi yanga, hambukela haleno ka mina. U nga chavi.” Hiloko a hambukela eka yena entsongeni. Endzhaku a n’wi funengeta hi nkumba.
19  Hi ku famba ka nkarhi a ku eka yena: “Ndzi kombela u ndzi nyika matinyana yo nwa, hikuva ndzi ni torha.” Hiloko a pfula gula ra dzovo ra ntswamba, a n’wi nyika a nwa, endzhaku a n’wi funengeta.
20  Kutani a ya emahlweni a ku eka yena: “Yima enyangweni ya ntsonga, kutaku loko munhu a fika a ku vutisa a ku, ‘Xana ku ni munhu laha?’ u fanele u ku, ‘E-e!’”
21  Kutani Yayele nsati wa Hevere a teka mhingu ya ntsonga a khoma hamula hi voko. Hiloko a nyandlamela a n’wi tshinelela, a belela mhingu leyi exivandleni xakwe lexi nga exikarhi ka mahlo ni tindleve yi ya nghena emisaveni, a ha etlele vurhongo, a karhele. Kutani a fa.
22  Waswivo, Baraka a a hlongorisa Sisera. Yayele a huma ku n’wi hlanganisa ivi a ku eka yena: “Tana, ndzi ta ku komba munhu loyi u n’wi lavaka.” Hiloko a nghena eka yena, waswivo, Sisera a a wile, a file, ku ri ni mhingu exivandleni xakwe lexi nga exikarhi ka mahlo ni tindleve.
23  Xisweswo Xikwembu xi hlula Yabini hosi ya Kanana emahlweni ka vana va Israyele esikwini rero.
24  Voko ra vana va Israyele ri ya emahlweni ri nonon’hwa ni ku nonon’hwa eka Yabini hosi ya Kanana, ku fikela loko va dlaye Yabini hosi ya Kanana.
11  Kutani Yefta lowa Mugiliyadi a a ri wanuna wa matimba, wa vurhena, a a ri n’wana wa wansati la nga nghwavava, Giliyadi a va tata wa Yefta.
2  Nsati wa Giliyadi a hambeta a n’wi tswalela vana. Loko vana va nsati loyi va kula, va hlongola Yefta, va ku eka yena: “A wu fanelanga u va ni ndzhaka endyangwini wa tatana, hikuva wena u n’wana wa wansati un’wana.”
3  Hiloko Yefta a baleka hikwalaho ka vamakwavo, a ya tshama etikweni ra Toba. Vanhu lava nga pfuniki nchumu va hambeta va hlengeletana eka Yefta, a va famba na yena.
4  Kutani endzhaku ka nkarhinyana vana va Amone va sungula ku lwa na Israyele.
5  Kuteloko vana va Amone va lwe na Israyele, xikan’we-kan’we vakulukumba va Giliyadi va tlhandluka ku ya teka Yefta etikweni ra Toba.
6  Kutani va byela Yefta va ku: “Tana u ta va ndhuna ya hina, a hi lweni ni vana va Amone.”
7  Kambe Yefta a ku eka vakulukumba va Giliyadi: “Xana a hi n’wina mi ndzi vengeke kukondza mi ndzi hlongola endlwini ya tatana? Ha yini mi ta eka mina sweswi loko mi karhatekile?”
8  Hiloko vakulukumba va Giliyadi va byela Yefta va ku: “Hi yona mhaka leyi sweswi hi vuyeleke eka wena, u fanele u famba na hina, u lwa ni vana va Amone, eka hina u fanele u va murhangeri wa vaaki hinkwavo va Giliyadi.”
9  Kutani Yefta a byela vakulukumba va Giliyadi a ku: “Loko mi ndzi vuyisa leswaku ndzi lwa ni vana va Amone, kutani Yehovha a va nyiketa eka mina, mina ndzi ta va murhangeri wa n’wina!”
10  Hiloko vakulukumba va Giliyadi va byela Yefta va ku: “Yehovha a a yingise exikarhi ka hina loko ndlela leyi hi nga ta endla ha yona yi nga fambisani ni rito ra wena.”
11  Hikwalaho Yefta a famba ni vakulukumba va Giliyadi, vanhu va n’wi veka ehenhla ka vona a va murhangeri ni ndhuna ya vona. Yefta a vula marito lawa hinkwawo emahlweni ka Yehovha eMizpa.
12  Kutani Yefta a rhumela varhumiwa eka hosi ya vana va Amone, a ku: “Xana ndzi na yini na n’wina, leswi mi teke etikweni ra mina ku lwa na mina?”
13  Hiloko hosi ya vana va Amone yi ku eka varhumiwa va Yefta: “Ndzi lwa na wena hikwalaho ka leswi Israyele a tekeke tiko ra mina loko a huma aEgipta, ku suka eArinoni ku ya fika eYaboko ni le Yordani. Sweswi ri vuyiseni hi ku rhula.”
14  Kambe Yefta a tlhela a rhumela varhumiwa eka hosi ya vana va Amone
15  a ku eka yona: “Yefta u te, ‘Israyele a nga ri tekanga tiko ra Mowabu ni tiko ra vana va Amone.
16  Hikuva loko a huma aEgipta, Israyele u tsemakanye emananga ku ya fika eLwandle ro Tshwuka, a fika eKadexi.
17  Kutani Israyele a rhumela varhumiwa eka hosi ya Edomu, a ku: “Ndzi kombela ku tsemakanya hi le tikweni ra wena,” kambe hosi ya Edomu a yi yingisanga. Va tlhele va va rhumela ni le ka hosi ya Mowabu, a yi pfumelanga. Israyele a hambeta a tshama eKadexi.
18  Loko va tsemakanya emananga, va fambe va rhendzela tiko ra Edomu ni tiko ra Mowabu, lerova va famba va ya evuhuma-dyambu etikweni ra Mowabu, va aka nxaxa exifundzheni xa Arinoni; a va fikanga endzilakaneni wa Mowabu, hikuva Arinoni a ku ri ndzilakana wa Mowabu.
19  “‘Endzhaku ka sweswo Israyele a rhumela varhumiwa eka Sihoni hosi ya Vaamori, hosi ya Hexiboni, Israyele a ku eka yena: “Ndzi kombela u hi pfumelela hi tsemakanya hi le tikweni ra wena, hi ya endhawini ya mina.”
20  Sihoni a a nga eneriseki leswaku Israyele a tsemakanya endhawini yakwe, kutani Sihoni a hlengeleta vanhu vakwe hinkwavo, a dzima nxaxa eYahasa, a lwa na Israyele.
21  Hiloko Yehovha Xikwembu xa Israyele a nyiketa Sihoni ni vanhu vakwe hinkwavo evokweni ra Israyele, lerova va va hlasela, kutani Israyele a teka tiko hinkwaro ra Vaamori lava a va tshama etikweni rero.
22  Xisweswo va teka ndhawu hinkwayo ya Vaamori ku suka eArinoni ku ya fika eYaboko ni ku suka emananga ku ya fika eYordani.
23  “‘Sweswi Yehovha Xikwembu xa Israyele hi yena la hlongoleke Vaamori emahlweni ka vanhu vakwe va Israyele, naswona wena, u ta va hlongola.
24  Xana a wu nge hlongoli un’wana ni un’wana loyi Kemoxi xikwembu xa wena a ku endleke leswaku u n’wi hlongola? Naswona un’wana ni un’wana loyi Yehovha Xikwembu xa wena a n’wi hlongolaka emahlweni ka hina hi yena loyi hi nga ta n’wi hlongola.
25  Xana wena wa antswa sweswi ku tlula Balaka n’wana wa Sipora, hosi ya Mowabu? Xana u tshame a kanetana na Israyele, kumbe, xana u tshame a lwa na vona?
26  Loko Israyele a ha tshama eHexiboni ni le swimitanini leswi swi titshegeke hi wona ni le Arowere ni le swimitanini leswi swi titshegeke hi wona ni le mitini hinkwayo leyi nga eribuweni ra Arinoni ku ringana malembe ya 300, ha yini u nga va wutlanga hi nkarhi wolowo?
27  Loko ku ri mina, a ndzi ku dyohelanga, kambe u tirhisana na mina hi ndlela leyi hoxeke hi ku lwa na mina. Yehovha Muavanyisi a a avanyise namuntlha exikarhi ka vana va Israyele ni vana va Amone.’”
28  Hosi ya vana va Amone a yi ma yingisanga marito ya Yefta lawa a yi rhumeleke wona.
29  Sweswi moya wa Yehovha wu fika ehenhla ka Yefta, hiloko a tsemakanya etikweni ra Giliyadi ni ra Manase, a tsemakanya etikweni ra Mizpe wa Giliyadi, ku suka eMizpe wa Giliyadi a hundzela eka vana va Amone.
30  Kutani Yefta a endla xitshembiso lexi hlambanyiweke eka Yehovha a ku: “Kunene loko wo nyiketa vana va Amone evokweni ra mina,
31  kutaku loyi a nga ta huma, a huma enyangweni ya yindlu ya mina a ndzi hlanganisa loko ndzi vuya hi ku rhula eka vana va Amone, u ta va wa Yehovha, ndzi ta n’wi nyiketa a va gandzelo ro hisiwa.”
32  Kutani Yefta a hundzela eka vana va Amone leswaku a lwa na vona, Yehovha a va nyiketa evokweni rakwe.
33  A sungula ku va dlaya ku suka eArowere ku ya fika eMiniti—miti ya 20—ku ya fika ni le Avele-keramimi, a dlaya vanhu vo tala ngopfu. Vana va Amone va hluriwa emahlweni ka vana va Israyele hi ndlela yoleyo.
34  Emakumu Yefta a fika eMizpa ekaya rakwe, waswivo, n’wana wakwe wa nhwanyana a huma ku n’wi hlanganisa a ri karhi a ba xingomana ni ku cina! A ku ri yena n’wana a ri swakwe. Handle ka yena, a a nga ri na n’wana wa jaha kumbe wa nhwanyana.
35  Kuteloko a n’wi vona, a handzula tinguvu takwe, a ku: “Oho n’wananga! Kunene u ndzi korhamisile, wena ndzi ku fularherile. Kutani mina—mina ndzi pfule nomu wa mina eka Yehovha, a ndzi swi koti ku tlhelela endzhaku.”
36  Kambe a ku eka yena: “Tatana, loko u pfule nomu wa wena eka Yehovha, endla eka mina hilaha u vuleke hakona hi nomu wa wena, hilaha Yehovha a ku nyikeke swiendlo swa ku tirihisela eka valala va wena, ku nga vana va Amone.”
37  A ya emahlweni a byela tata wakwe a ku: “A ku endleke leswi eka mina: Ndzi tshike ndzi ri swanga ku ringana tin’hweti timbirhi, ndzi tshike ndzi famba, ndzi ta rhelela etintshaveni, ndzi rilela vunhwana bya mina, mina ni vanakulorhi va vanhwanyana.”
38  Hiloko yena a ku: “Famba!” Kutani a n’wi tshika a famba ku ringana tin’hweti timbirhi; a ya emahlweni a famba, yena ni vanakulobye va vanhwanyana, a rilela vunhwana byakwe etintshaveni.
39  Kutani eku heleni ka tin’hweti timbirhi, a tlhelela eka tata wakwe, a hetisisa xitshembiso xakwe lexi hlambanyiweke lexi a xi endleke eka yena. Yena a nga tivananga ni wanuna. Kutani ku va xileriso eIsrayele:
40  Lembe ni lembe vana va Israyele va vanhwanyana a va famba va ya bumabumela n’wana wa Yefta lowa Mugiliyadi, masiku ya mune hi lembe.
8  Kutani vavanuna va Efrayimi va ku eka yena: “Xana i nchumu wa muxaka muni lowu u wu endleke eka hina hi ku ka u nga hi viti loko u ya lwa na Midiyani?” Va ringete hi matimba ku holova na yena.
2  Eku heteleleni a ku eka vona: “Xana ndzi endle yini loko ndzi pimanisiwa na n’wina? Xana leswi khwajiwaka swa Efrayimi a swi antswi ku ri ni madiriva lama hlengeletiwaka hi Abi-ezere?
3  Xikwembu xi nyikete tihosana ta Midiyani ku nga Orebe na Zebe evokweni ra n’wina, xana mina ndzi endle yini loko ndzi pimanisiwa na n’wina?” Moya wa vona wu vohle hi nkarhi wolowo loko a vula rito leri.
4  Emakumu Gidiyoni a fika eYordani, a wu pela, yena ni vavanuna va 300 lava a va ri na yena, va karhele kambe va ya emahlweni va ti hlongorisa.
5  Endzhaku a byela vavanuna va le Sukoti a ku: “Ndzi kombela mi va nyika swinkwa swa swirhendzevutana vanhu lava landzelaka mikondzo ya mina, hikuva va karhele, mina ndzi hlongorisa Zeba na Salmuna, tihosi ta Midiyani.”
6  Kambe tihosana ta Sukoti ti ku: “Xana swandla swa Zeba na Salmuna se swi le vokweni ra wena lerova vuthu ra wena ri fanele ri nyikiwa xinkwa?”
7  Hiloko Gidiyoni a ku: “Hi yona mhaka leyi loko Yehovha o nyiketa Zeba na Salmuna evokweni ra mina, kunene ndzi ta nyika nyama ya n’wina ntshovelo lowu nga ni mitwa ya le mananga ni swigatlu.”
8  Hiloko a ya emahlweni ni ndlela yakwe ku suka kwalaho a ya ePenuwele, kutani a vulavula na vona hi mukhuva lowu fanaka, kambe vavanuna va Penuwele va n’wi hlamula hilaha vavanuna va Sukoti va n’wi hlamuleke hakona.
9  Hikwalaho a byela ni vavanuna va Penuwele a ku: “Loko ndzi vuya hi ku rhula, ndzi ta hirimuxa xihondzo lexi.”
10  Sweswi Zeba na Salmuna a va ri eKariko, vanhu lava a va ri emixaxeni ya vona va ri na vona, va ri kwalomu ka 15 000, ku ri hinkwavo lava siyiweke enxaxeni hinkwawo wa va le Vuxeni; lava se va dlayiweke, a ku ri vavanuna va 120 000 lava a va khoma banga.
11  Kutani Gidiyoni a ya emahlweni hi ndlela ya lava va tshamaka emintsongeni hi tlhelo ra le vuxeni bya Noba na Yogibeha, ivi a sungula ku hlasela nxaxa hi nkarhi lowu nxaxa a wu nga rindziwanga.
12  Loko Zeba na Salmuna va baleka, xikan’we-kan’we a va hlongorisa, a khoma tihosi timbirhi ta Midiyani, Zeba na Salmuna; kutani a tisa ku chava enxaxeni hinkwawo.
13  Gidiyoni n’wana wa Yowasi a sungula ku tlhela enyimpini hi ndlela leyi tlhandlukelaka eHerese.
14  Endleleni a khoma jaha ra le Sukoti, a ri vutisa. Kutani ri n’wi tsalela mavito ya tihosana ta Sukoti ni vakulukumba va wona, vavanuna va 77.
15  Hiloko a ya eka vavanuna va Sukoti kutani a ku: “Hi loyi Zeba na Salmuna lava mi ndzi tlhontlheke ha vona, mi ku, ‘Xana swandla swa Zeba na Salmuna se swi le vokweni ra wena lerova vavanuna va wena lava karhaleke va fanele va nyikiwa xinkwa?’”
16  Hiloko a teka vakulukumba va muti ni mitwa ya le mananga ni swigatlu, a va hoxa ni vavanuna va le Sukoti, a va nyika dyondzo.
17  A hirimuxa xihondzo xa Penuwele, a dlaya vavanuna va muti wolowo.
18  Kutani a byela Zeba na Salmuna a ku: “Xana a ku ri vavanuna va muxaka muni lava mi va dlayeke eTaboro?” Vona va ku: “Vona a va fana na n’wina, ha un’we, a va ri ni xivumbeko lexi fanaka ni xa vana va hosi.”
19  Hiloko yena a ku: “A va ri vamakwerhu, vana va manana. Leswi Yehovha a ha hanyaka, loko a mi va londzovote va hanya, a ndzi nga ta boheka ku mi dlaya.”
20  Kutani a byela Yetere mativula yakwe a ku: “Suka u yima, u va dlaya.” Kambe jaha a ri ri hlomulanga banga ra rona, hikuva a ri chava, a ra ha ri jaha.
21  Xisweswo Zeba na Salmuna va ku: “Wena suka u yima u hi dlaya, hikuva hilaha wanuna a nga hakona, ni matimba yakwe ma tano.” Hikwalaho Gidiyoni a suka a yima a dlaya Zeba na Salmuna, a teka swin’wetsin’wetsi swa xivumbeko xa n’weti leswi a swi ri etinhan’wini ta tikamela ta vona.
22  Endzhaku vavanuna va Israyele va byela Gidiyoni va ku: “Hi fume, wena ni vana va wena ni vatukulu va wena, hikuva u hi ponisile evokweni ra Midiyani.”
23  Kambe Gidiyoni a ku eka vona: “Mina a ndzi nge mi fumi, hambi ku ri n’wana wa mina a nge mi fumi. Yehovha hi yena la nga ta mi fuma.”
24  Gidiyoni a ya emahlweni a ku eka vona: “Inge ndzi hundzisela xikombelo eka n’wina: Un’wana ni un’wana wa n’wina a a ndzi nyike xingwavila xakwe xa le nhompfini lexi a xi phangeke.” (Phela a va ri ni swingwavila swa le nhompfini swa nsuku, hikuva a va ri Vaiximayele.)
25  Hiloko va ku: “Kunene hi ta ku nyika.” Xikan’we-kan’we va andlala nkhancu, un’wana ni un’wana a hoxela eka wona xingwavila xa le nhompfini lexi a xi phangeke.
26  Ntiko wa swingwavila swa le nhompfini swa nsuku leswi a swi kombeleke wu endle tixikele ta 1 700, ku nga hlayiwi swin’wetsin’wetsi swa xivumbeko xa n’weti ni swingwavila leswikulu swa le tindleveni ni tinguvu ta voya lebyi pendiweke byi va bya xivunguvungu ehenhla ka tihosi ta Midiyani, ku nga hlayiwi ni masindza ya le nhan’wini lawa a ma ri etinhan’wini ta tikamela.
27  Gidiyoni a swi endla swi va efodi, a swi endla nkombiso emutini wakwe wa Ofira; tiko hinkwaro ra Israyele ri sungula ku va ni rimbewu leri nga amukelekiki na yona kwalaho, lerova yi va ntlhamu eka Gidiyoni ni le ka vandyangu wakwe.
28  Midiyani u hluriwe hi ndlela yoleyo emahlweni ka vana va Israyele, a va ha tlhelanga va tlakusa nhloko ya vona; tiko a ra ha kavanyetekanga ku ringana malembe ya 40 emasikwini ya Gidiyoni.
29  Kutani Yerubali n’wana wa Yowasi a famba a ya tshama endlwini yakwe.
30  Gidiyoni a va ni vana va 70 lava humeke emasengeni yakwe, hikuva a a ri ni vasati vo tala.
31  Loko ku ri nsati wakwe lontsongo loyi a a ri eXikeme, na yena u n’wi tswalele n’wana. Kutani a n’wi thya vito ra Abimeleke.
32  Eku heteleleni Gidiyoni n’wana wa Yowasi a fa a dyuharile swinene, kutani a lahliwa exilahlweni xa Yowasi tata wakwe eOfira wa Vaabi-ezere.
33  Hi ku hatlisa loko Gidiyoni a file, vana va Israyele va tlhela va endla rimbewu leri nga amukelekiki na Vabali, lerova va veka Bali-beriti a va xikwembu xa vona.
34  Vana va Israyele a va n’wi tsundzukanga Yehovha Xikwembu xa vona, loyi a va kutsuleke evokweni ra valala va vona hinkwako-nkwako;
35  a va va kombanga musa wa rirhandzu vandyangu wa Yerubali, ku nga Gidiyoni, ku nkhensa vunene hinkwabyo lebyi a byi endleleke Israyele.
16  Hi nkarhi wun’wana Samsoni a ya eGaza, a vona wansati la nga nghwavava, a ya eka yena.
2  Kutani ku vikeriwa Vagaza, va ku: “Samsoni u nghene laha.” Hiloko va n’wi rhendzela, va n’wi tumbelela vusiku hinkwabyo enyangweni ya muti. Va miyela vusiku hinkwabyo, va ku: “Hi ku hatlisa loko ku sungula ku vonakala nimixo, hi fanele hi n’wi dlaya.”
3  Kambe Samsoni a etlela kukondza ku va exikarhi ka vusiku, a pfuka exikarhi ka vusiku a khoma tinyangwa ta vungheno bya muti ni tinsika timbirhi ta le matlhelo, a ti simula swin’we ni xigogo, a swi tlhandleka emakatleni yakwe, a swi rhwala a ya na swona ehenhla ka ntshava leyi nga emahlweni ka Hebroni.
4  Endzhaku ka sweswo a rhandzana ni wansati enkoveni wa Soreke, vito rakwe a ku ri Delila.
5  Tihosi leti tirhisanaka ta Vafilisita ti ta eka yena ti ku: “N’wi yenge u vona leswaku matimba yakwe lamakulu ma huma kwihi, nileswaku hi nga n’wi hlula ha yini ni leswi hi nga n’wi tsimbaka ha swona leswaku hi n’wi hlula; kasi un’wana ni un’wana wa hina u ta ku nyika swiphemu swa silivhere swa 1 100.”
6  Endzhaku Delila a ku eka Samsoni: “Ndzi kombela u ndzi byela, Xana matimba ya wena lamakulu ma huma kwihi, naswona u nga tsimbiwa hi yini leswaku munhu a ku hlula?”
7  Kutani Samsoni a ku eka yena: “Loko vo ndzi boha hi tinsinga ta nkombo leti tsakamaka, leti nga omisiwangiki, ndzi ta hela matimba ndzi fana ni munhu la tolovelekeke.”
8  Xisweswo tihosi leti tirhisanaka ta Vafilisita ti n’wi tisela tinsinga ta nkombo leti tsakamaka leti nga siki omisiwaka. Endzhaku ka sweswo a n’wi tsimba ha tona.
9  Sweswi lava va n’wi tumbeleleke a va tshame ekamareni rakwe ra le mpfungwe, kutani a ku eka yena: “Vafilisita va le henhla ka wena, Samsoni!” Xikan’we-kan’we a tsema tinsinga hi le xikarhi, ku fana niloko harana ya ricindza yi tsemeka hi le xikarhi loko yi twa ndzilo. Matimba yakwe a ma tiviwanga.
10  Kutani Delila a ku eka Samsoni: “Waswivo! U tlange hi mina lerova u ndzi byela mavunwa. Sweswi ndzi kombela u ndzi byela lexi u nga tsimbiwaka ha xona.”
11  Xisweswo a ku eka yena: “Loko va ndzi tsimba swi tiya hi mapindza lamantshwa lawa ma nga si tshamaka ma tirha nchumu, ndzi ta hela matimba ndzi fana ni munhu la tolovelekeke.”
12  Kutani Delila a teka mapindza lamantshwa a n’wi tsimba ha wona, a ku eka yena: “Vafilisita va le henhla ka wena, Samsoni!” Nkarhi wolowo hinkwawo lava va n’wi tumbeleleke a va tshame ekamareni ra le mpfungwe. Xikan’we-kan’we a ma tsema hi le xikarhi evokweni rakwe ku fana ni harana.
13  Endzhaku ka sweswo Delila a ku eka Samsoni: “Ku fikela sweswi u tlange hi mina lerova u ndzi byela mavunwa. Ndzi byele nchumu lowu u nga tsimbiwaka ha wona.” Kutani a ku eka yena: “Loko wo luka miluko ya nkombo enhlokweni ya mina hi ngoti leyi huleriwaka yi ya ehansi.”
14  Hiloko a yi tiyisa hi mhingu, endzhaku ka sweswo a ku eka yena: “Vafilisita va le henhla ka wena, Samsoni!” Kutani a xalamuka evurhongweni a susa mhingu leyi lukaka mapesa ni ngoti leyi huleriwaka yi ya ehansi.
15  Hiloko sweswi a ku eka yena: “Xana u xinyata u ku, ‘Ndza ku rhandza,’ kasi mbilu ya wena a yi le ka mina? Kanharhu loku u tlange hi mina, a wu ndzi byelanga laha matimba ya wena lamakulu ma humaka kona.”
16  Hikwalaho ka leswi a a n’wi sindzisa hi marito nkarhi hinkwawo, naswona a hambeta a n’wi khongotela, moya-xiviri wakwe wu karhala ku yisa eku feni.
17  Eku heteleleni a n’wi paluxela mbilu yakwe hinkwayo a ku eka yena: “Rikari a ri si tshama ri hundza enhlokweni ya mina, hikuva ndzi Munaziri wa Xikwembu ku sukela ekhwirini ra manana. Loko ndzo byevula, matimba ya mina na wona ma ta suka eka mina, kunene ndzi ta hela matimba ndzi fana ni vanhu van’wana hinkwavo.”
18  Loko Delila a vona leswaku u n’wi paluxele mbilu yakwe hinkwayo, xikan’we-kan’we a rhumela rito a vitana tihosi leti tirhisanaka ta Vafilisita, a ku: “Sweswi tanani, hikuva u ndzi paluxele mbilu yakwe hinkwayo.” Kutani tihosi leti tirhisanaka ta Vafilisita ti ta eka yena ti n’wi khomele mali leswaku ti ta n’wi nyika.
19  A n’wi etlerisa ematsolweni yakwe. A vitana munhu a n’wi byevula miluko yakwe ya nkombo enhlokweni, endzhaku ka sweswo a sungula ku n’wi hlula, matimba yakwe ma hambeta ma suka eka yena.
20  Kutani a ku: “Vafilisita va le henhla ka wena, Samsoni!” Hiloko a pfuka evurhongweni a ku: “Ndzi ta huma ku fana ni le minkarhini yin’wana ndzi tintshunxa.” Kambe a nga swi tivanga leswaku i Yehovha la sukeke eka yena.
21  Hiloko Vafilisita va n’wi khoma, va xokola mahlo yakwe, va n’wi tisa eGaza, va n’wi boha hi tinketana timbirhi ta koporo; a va musiri endlwini ya khotso.
22  Hi nkarhi wolowo misisi ya nhloko yakwe a yi sungula ku kula swinene endzhaku ka loko a byevuriwile.
23  Loko ku ri tihosi leti tirhisanaka ta Vafilisita, ti hlengeletana swin’we leswaku ti nyikela xitlhavelo lexikulu eka Dagoni xikwembu xa tona nileswaku ti tsaka, ti hambeta ti ku: “Xikwembu xa hina xi nyikete Samsoni nala wa hina evokweni ra hina!”
24  Loko vanhu va n’wi vona, xikan’we-kan’we va dzunisa xikwembu xa vona, va ku “hikuva xikwembu xa hina xi nyikete nala wa hina evokweni ra hina, muonhi wa tiko ra hina ni loyi a dlayeke vo tala va hina.”
25  Hikwalaho ka leswi mbilu ya vona a yi tsakile, va sungula ku vula va ku: “Vitani Samsoni leswaku a ta hi tlangela.” Hiloko va vitana Samsoni a huma endlwini ya khotso leswaku a va endlela ntlango; va n’wi yimisa exikarhi ka tiphuphu timbirhi.
26  Kutani Samsoni a byela mufana loyi a a n’wi khome hi voko a ku: “Ndzi pfumelele ndzi khumba tiphuphu leti yindlu leyi yi khomiweke ha tona, u ndzi tshika ndzi titshega ha tona.”
27  (Phela, yindlu a yi tele hi vavanuna ni vavasati va tihosi leti tirhisanaka hinkwato ta Vafilisita; elwangwini a ku ri ni vavanuna ni vavasati va 3 000 lava a va hlalele Samsoni loko a va tlangela.)
28  Samsoni a huwelela eka Yehovha a ku: “Yehovha, Hosi leyi Lawulaka, ndzi kombela u ndzi tsundzuka, ndzi kombela u ndzi nyika matimba, kan’we ntsena, Oho Xikwembu xa ntiyiso, ndzi tirihisela eka Vafilisita ndzi rihisela rin’we ra mahlo ya mina mambirhi.”
29  Hiloko Samsoni a titshega hi tiphuphu timbirhi ta le xikarhi leti a ti khome yindlu, a ti khoma, yin’wana hi voko ra xinene yin’wana hi voko ra ximatsi.
30  Kutani Samsoni a ku: “Moya-xiviri wa mina a wu fe ni Vafilisita.” Hiloko a korhama hi matimba, kutani yindlu yi wela ehenhla ka tihosi leti tirhisanaka ni le henhla ka vanhu hinkwavo lava a va ri eka yona, lerova lava feke lava a va dlayeke hi ku fa kakwe va tlula lava a va dlayeke loko a ha hanya.
31  Endzhaku vamakwavo ni hinkwavo vandyangu wa tata wakwe va rhelela va n’wi teka va tlhandluka na yena va n’wi lahla exikarhi ka Sora na Exitawoli exilahlweni xa Manowa tata wakwe. Loko ku ri yena, u avanyise Israyele malembe ya 20.
18  Emasikwini wolawo a ku nga ri na hosi eIsrayele. Naswona emasikwini wolawo nyimba ya va ka Dani a yi lava ndzhaka leswaku yi tshama kwalaho; hikuva ku fikela esikwini rero ndzhaka a yi nga welanga eka vona exikarhi ka tinyimba ta Israyele.
2  Eku heteleleni vana va Dani va rhumela vanhu va ntlhanu vandyangu wa vona, vavanuna lava a va ri exikarhi ka vona, vavanuna lava a va ri ni vurhena, va huma eSora na Exitawoli, leswaku va ya kambela tiko ni ku ri valanga. Kutani va ku eka vona: “Fambani mi ya valanga tiko.” Hi ku famba ka nkarhi va fika endhawini ya tintshava ya Efrayimi ekusuhi ni yindlu ya Mikiya, va etlela kona.
3  Loko va ri ekusuhi ni yindlu ya Mikiya, va tiva rito ra jaha ra Mulevhi, kutani va hambukela kona. Va ku eka rona: “I mani la ku tiseke laha, naswona u endla yini endhawini leyi, u vuyeriwa ha  yini laha?”
4  Rona ri ku eka vona: “Mikiya u ndzi endlele swo karhi ni swo karhi leswaku a ndzi thola, nileswaku ndzi va muprista wakwe.”
5  Kutani va ku eka yena: “Hi kombela u vutisa Xikwembu leswaku hi tiva loko ndlela leyi hi yi fambaka yi ta humelela.”
6  Kutani muprista a ku eka vona: “Fambani hi ku rhula. Ndlela ya n’wina leyi mi fambaka ha yona yi le mahlweni ka Yehovha.”
7  Hiloko vavanuna lava va ntlhanu va famba va ya fika eLayixi, va vona ndlela leyi vanhu lava a va ri eka wona a va tshama ha yona hi ku titshemba hi ku ya hi ntolovelo wa Vasidoni, va rhulile va nga vileli ha nchumu, naswona a ku nga ri na muhluri wa tihanyi loyi a karhataka nchumu hambi wu ri wihi etikweni, va ri ekule swinene ni Vasidoni, va nga ri na mhaka ni vanhu.
8  Va hetelele va fike eka vamakwavo eSora ni le Exitawoli, vamakwavo va sungula ku va byela va ku: “Xana a swi mi fambela njhani?”
9  Hiloko va ku: “Pfukani, a hi tlhandlukeni ku ya lwa na vona; hikuva hi vone tiko, maswivo, i rinene ngopfu. Naswona ma kanakana. Mi nga hlweli ku ta mi ta teka tiko.
10  Loko mi nghena, mi ta fika eka vanhu lava va nga vileriki ha nchumu, naswona tiko ri aname ngopfu; hikuva Xikwembu xi ri nyikele evokweni ra n’wina, ndhawu leyi muxaka wihi ni wihi wa xilo lexi nga emisaveni wu nga pfumalekiki eka yona.”
11  Kutani vavanuna va 600 va khama matlhari ya nyimpi, va huma endyangwini wa va ka Dani, va suka kwalaho, hileswaku, ku suka eSora ni le Exitawoli.
12  Va khoma ndlela va tlhandluka va ya dzima mixaxa le Kiriyati-yeyarimi eYuda. Hi yona mhaka leyi va vitaneke ndhawu yoleyo Mahane-dani ku ta fika esikwini leri. Waswivo! Yi le vupela-dyambu bya Kiriyati-yeyarimi.
13  Endzhaku ka sweswo va hundza ku suka endhawini ya tintshava ya Efrayimi va ya fika endlwini ya Mikiya.
14  Hiloko vavanuna va ntlhanu lava fambeke va ya kambela tiko ra Layixi va angula vamakwavo va ku: “Xana ma swi tiva leswaku etindlwini leti ku ni efodi ni terafimi ni xifaniso lexi vatliweke ni xifaniso lexi n’okisiweke? Sweswi anakanyani leswi mi nga ta swi endla.”
15  Kutani va hambuka kwalaho va ya endlwini ya jaha, leri nga Mulevhi, endlwini ya Mikiya, va sungula ku ri rungurisa ta vutomi.
16  Hi nkarhi wolowo hinkwawo, vavanuna va 600, va khame matlhari ya vona ya nyimpi, lava a va ri vana va Dani, a va yime enyangweni ya vungheno.
17  Vavanuna va ntlhanu lava fambeke va ya kambela tiko, va tlhandluka sweswi, leswaku va nghena va teka xifaniso lexi vatliweke ni efodi ni terafimi ni xifaniso lexi endliweke hi ku n’okisiwa. (Muprista a a yime enyangweni ya vungheno a ri ni vavanuna va 600 va tikhame hi matlhari ya nyimpi.)
18  Vona va nghena endlwini ya Mikiya va teka xifaniso lexi vatliweke, efodi ni terafimi ni xifaniso lexi endliweke hi ku n’okisiwa. Hiloko muprista a ku eka vona: “Xana mi endla yini?”
19  Kambe va ku eka yena: “Miyela. Pfala nomu wa wena, u famba na hina u va tata wa hina ni muprista wa hina. Xana ku antswa yini, leswaku u hambeta u va muprista endlwini ya munhu un’we kumbe leswaku u va muprista eka nyimba ni ndyangu wa Israyele?”
20  Hiloko mbilu ya muprista yi tsaka, kutani a teka efodi ni terafimi ni xifaniso lexi vatliweke a ta exikarhi ka tiko.
21  Kutani va hundzuluka va famba, va veka vana va vona ni swifuwo ni swilo swa nkoka emahlweni ka vona.
22  Vona a va ri ekule ni yindlu ya Mikiya loko vanhu lava a va ri etindlwini leti nga ekusuhi ni yindlu ya Mikiya va hlengeletana, va ringeta ku ya kuma vana va Dani.
23  Loko va hambeta va huwelela eka vana va Dani, kutani va hundzuluxa swikandza swa vona va ku eka Mikiya: “Swo yini leswi mi hlengeletaneke?”
24  Yena a ku: “Mi teke swikwembu swa mina leswi ndzi swi endleke, ni muprista, mi famba, xana ndza ha ri na yini xin’wana? Xana mi nga vurisa ku yini eka mina mi ku, ‘Swo yini ha wena?’”
25  Hiloko vana va Dani va ku eka yena: “U nga tshuki u endla leswaku rito ra wena ri twakala ekusuhi na hina, hi ku chava leswaku vanhu lava moya-xiviri wa vona wu vavisekeke va nga mi hlasela, mi lahlekeriwa hi moya-xiviri wa n’wina ni moya-xiviri wa vandyangu wa n’wina.”
26  Vana va Dani va hambeta va famba; Mikiya a vona leswaku a va ri ni matimba ku n’wi tlula, hiloko a hundzuluka a tlhelela endlwini yakwe.
27  Loko ku ri vona, va teke leswi Mikiya a swi endleke ni muprista loyi a a ri wa yena, va ya emahlweni eLayixi, ku ya lwa ni vanhu vo rhula lava nga vileriki ha nchumu. Va va hlasela hi banga, muti va wu hisa hi ndzilo.
28  A ku nga ri na mukutsuri, hikuva a ku ri ekule swinene na Sidoni, naswona a va nga ri na mhaka nikatsongo ni vanhu; a ku ri erivaleni ra le hansi ra Beta-rehobo. Hiloko va aka muti va tshama eka wona.
29  Ku tlula kwalaho, vito ra muti va ri thya Dani, ku nga vito ra tata wa vona Dani, loyi a velekeriweke eIsrayele. Kambe, eku sunguleni vito ra muti a ku ri Layixi.
30  Endzhaku ka sweswo vana va Dani va tiyimisela xifaniso lexi vatliweke; kutani Yonathani n’wana wa Gerixomu, n’wana wa Muxe, yena ni vana vakwe va va vaprista enyimbeni ya va ka Dani ku fikela esikwini leri tiko ri yisiweke evukhumbini ha rona.
31  Va hlayisa xifaniso lexi vatliweke xa Mikiya, lexi a xi endleke, xi va xa vona emasikwini hinkwawo lawa yindlu ya Xikwembu xa ntiyiso a yi ri eXilo ha wona.
17  A ku ri ni wanuna wa le ndhawini ya tintshava ya Efrayimi, loyi vito rakwe a a ri Mikiya.
2  Hi ku famba ka nkarhi a ku eka mana wakwe: “Swiphemu swa silivhere swa 1 100 leswi tekiweke eka wena ni leswi u vuleke ndzhukano hikwalaho ka swona, u swi vula ndzi swi twa—waswivo, silivhere yoleyo yi na mina. Hi mina loyi a yi tekeke.” Kutani mana wakwe a ku: “N’wananga a a kateke eka Yehovha.”
3  Kutani a tlherisela swiphemu swa silivhere swa 1 100 eka mana wakwe; mana wakwe a ku: “Kunene ndzi fanele ndzi hlawulekisa silivhere leyi nga evokweni ra mina eka Yehovha hikwalaho ka n’wananga, leswaku ndzi endla xifaniso lexi vatliweke ni xifaniso lexi endliweke hi ku n’okisiwa; sweswi ndzi ta yi tlherisela eka wena.”
4  Hiloko a tlherisela silivhere eka mana wakwe, kutani mana wakwe a teka swiphemu swa silivhere swa 200 a swi nyika mufuri wa silivhere. Yena a endla xifaniso lexi vatliweke ni xifaniso lexi n’okisiweke; kutani xi va endlwini ya Mikiya.
5  Loko ku ri munhu loyi a vuriwaka Mikiya, a a ri ni yindlu ya swikwembu, hiloko a endla efodi ni terafimi, a tata voko ra un’wana wa vana vakwe hi matimba, leswaku a va muprista wakwe.
6  Emasikwini wolawo a ku nga ri na hosi eIsrayele. Loko ku ri munhu un’wana ni un’wana, a a tolovele ku endla leswi swi lulameke ematihlweni yakwe.
7  Kutani ku va ni jaha ra le Betlehema eYuda, ra ndyangu wa Yuda, a ri ri Mulevhi. A ri tshama kwalaho swa nkarhinyana.
8  Wanuna yoloye a ya emutini wa Betlehema eYuda a ya tshama swa nkarhinyana kun’wana ni kun’wana laha a nga kuma ndhawu kona. Loko a famba, u hetelele a fike endhawini ya tintshava ya Efrayimi kusuhi ni yindlu ya Mikiya.
9  Kutani Mikiya a ku eka yena: “U huma kwihi?” Hiloko a ku eka yena: “Ndzi Mulevhi la humaka le Betlehema eYuda, naswona ndzi le ndleleni ku ya tshama swa nkarhinyana kun’wana ni kun’wana laha ndzi nga ta kuma kona ndhawu.”
10  Hiloko Mikiya a ku eka yena: “Tshama na mina u va tata wa mina ni muprista wa mina, loko ku ri mina, ndzi ta ku nyika swiphemu swa silivhere swa khume hi lembe, ni swiambalo leswi tolovelekeke ni swakudya.” Kutani Mulevhi a nghena.
11  Hiloko Mulevhi a endla xiboho xo tshama ni munhu loyi, jaha leri ri va un’wana wa vana vakwe.
12  Ku tlula kwalaho, Mikiya a tata voko ra Mulevhi hi matimba, leswaku jaha ri va muprista wakwe nileswaku ri tshama endlwini ya Mikiya.
13  Kutani Mikiya a ku: “Sweswi ndza swi tiva leswaku Yehovha u ta ndzi endlela leswinene, hikuva Mulevhi i muprista wa mina.”
9  Hi ku famba ka nkarhi Abimeleke n’wana wa Yerubali a ya eXikeme eka vamalume wakwe ivi a sungula ku vulavula na vona ni vandyangu hinkwawo wa yindlu ya tata wa mana wakwe, a ku:
2  “Ndzi kombela mi vulavula, hinkwavo vini va tindhawu va le Xikeme va yingisile, ‘I yini leswi antswaka eka n’wina, i ku va mi fumiwa hi vavanuna va 70, vana va Yerubali hinkwavo, kumbe leswaku mi fumiwa hi munhu un’we? Mi fanele mi tsundzuka leswaku mina ndzi rhambu ra n’wina ni nyama ya n’wina.’”
3  Kutani vamalume wakwe va sungula ku vula marito lawa hinkwawo malunghana na yena, hinkwavo vini va tindhawu ta Xikeme va yingisile lerova mbilu ya vona yi voyamela eka Abimeleke, hikuva va te: “I makwerhu.”
4  Hiloko va n’wi nyika swiphemu swa silivhere swa 70 swi huma endlwini ya Bali-beriti, ha swona Abimeleke a thola vavanuna lava nga pfuniki nchumu ni lava tikurisaka leswaku va n’wi heleketa.
5  Endzhaku ka sweswo a ya endlwini ya tata wakwe eOfira, a dlaya vamakwavo, vana va Yerubali, vavanuna va 70 ehenhla ka ribye rin’we, kambe ku siyiwe Yohatama n’wana lontsongo eka hinkwavo va Yerubali, hikuva a a tumberile.
6  Kutani hinkwavo vini va tindhawu ta Xikeme va hlengeletana ni yindlu hinkwayo ya Milo yi hlengeletana, va famba va ya endla Abimeleke a va hosi, ekusuhi ni murhi lowukulu, phuphu leyi a yi ri Xikeme.
7  Loko va vikele Yohatama, xikan’we-kan’we a famba a ya yima enhlohlorhini ya Ntshava ya Gerizimu, a tlakusa rito rakwe a huwelela a ku eka vona: “Ndzi yingiseni, n’wina vini va tindhawu ta Xikeme, ni Xikwembu a xi mi yingise:
8  “Khale ka khaleni mirhi yi fambe yi ya tihlawulela hosi. Kutani yi byela murhi wa mutlhwari yi ku, ‘Vana hosi ya hina.’
9  Kambe murhi wa mutlhwari wu ku eka yona, ‘Xana ndzi fanele ndzi tshika mafurha ya mina lawa va vangamisaka Xikwembu ni vanhu ha wona, ndzi famba ndzi ya ndziwita ehenhla ka mirhi yin’wana?’
10  Kutani mirhi yi byela nkuwa yi ku, ‘Tana u ta va hosi ya hina ya xisati.’
11  Kambe nkuwa wu ku eka yona, ‘Xana ndzi fanele ndzi tshika ku nyanganya ka mina ni ntshovelo wa mina lowunene, ndzi famba ndzi ya ndziwita ehenhla ka mirhi yin’wana?’
12  Endzhaku ka sweswo mirhi yi byela murhi wa vhinya yi ku, ‘Tana u ta va hosi ya hina ya xisati.’
13  Murhi wa vhinya wu ku eka yona, ‘Xana ndzi fanele ndzi tshika vhinyo ya mina leyintshwa leyi tsakisaka Xikwembu ni vanhu, ndzi famba ndzi ya ndziwita ehenhla ka mirhi yin’wana?’
14  Eku heteleleni mirhi leyin’wana hinkwayo yi byela ndzhenga yi ku, ‘Tana u ta va hosi ya hina.’
15  Kutani ndzhenga wu byela mirhi wu ku, ‘Loko hi ntiyiso mi ndzi tota leswaku ndzi va hosi ya n’wina, tanani, tumbelani ehansi ka ndzhuti wa mina. Kambe loko swi nga ri tano, ndzilo a wu hume emurhini wa ndzhenga wu herisa mikedari ya Lebanoni.’
16  “Loko mi endle Abimeleke a va hosi hi ntiyiso ni hi ku pfumala xihoxo, naswona mi endle hi vunene eka Yerubali ni le ka vandyangu wakwe, mi n’wi endle hi ndlela leyi xiendlo xa mavoko yakwe xi swi fanelaka,
17  loko tatana a mi lwerile ni ku veka moya-xiviri wakwe ekhombyeni leswaku a mi kutsula evokweni ra Midiyani;
18  naswona loko ku ri n’wina, mi pfukele vandyangu wa tatana namuntlha leswaku mi dlaya vana vakwe, vavanuna va 70, ehenhla ka ribye rin’we, nileswaku mi endla Abimeleke n’wana wa hlonga rakwe ra xisati, a va hosi ya vini va tindhawu ta Xikeme hileswi a nga makwenu;
19  ina, loko mi endle hi ntiyiso ni hi ku pfumala xihoxo ehenhla ka Yerubali ni vandyangu wakwe esikwini leri, tsakani hi Abimeleke, na yena a a tsake ha n’wina.
20  Kambe loko swi nga ri tano, ndzilo a wu hume eka Abimeleke wu herisa vini va tindhawu ta Xikeme ni yindlu ya Milo, ndzilo a wu hume eka vini va tindhawu ta Xikeme ni yindlu ya Milo wu herisa Abimeleke.”
21  Kutani Yohatama a tsutsuma, a baleka a ya eBeyera, a tshama kona hikwalaho ka Abimeleke makwavo.
22  Abimeleke a va hosana ya Israyele malembe manharhu.
23  Hiloko Xikwembu xi endla leswaku ku va ni moya wo biha exikarhi ka Abimeleke ni vini va tindhawu ta Xikeme, kutani vini va tindhawu ta Xikeme va xenga Abimeleke,
24  leswaku madzolonga lama endliweke eka vana va 70 va Yerubali ma ta nileswaku a veka ngati ya vona ehenhla ka Abimeleke makwavo wa vona hikuva u va dlayile, ni le henhla ka vini va tindhawu ta Xikeme hikuva va tiyise mavoko yakwe leswaku a dlaya vamakwavo.
25  Kutani vini va tindhawu ta Xikeme va n’wi tumbelela etinhlohlorhini ta tintshava, va kanganyisa un’wana ni un’wana la hundzaka ekusuhi na vona hi gondzo. Hi ku famba ka nkarhi swi vikiwa eka Abimeleke.
26  Hiloko Gali n’wana wa Ebedi ni vamakwavo va pelela eXikeme, ni vini va tindhawu ta Xikeme va sungula ku n’wi tshemba.
27  Kutani va huma va ya ensin’wini hi ku landza ntolovelo wa vona, va hlengeleta madiriva ya nsimu ya vona ya vhinya, va ma pyanya, va endla nkhuvo wa ku khana, endzhaku ka sweswo va ya endlwini ya xikwembu xa vona, va dya, va nwa ni ku rhukana Abimeleke.
28  Kutani Gali n’wana wa Ebedi a ya emahlweni a ku: “I mani Abimeleke, naswona i mani Xikeme leswaku hi n’wi tirhela? Xana a hi n’wana wa Yerubali, xana Zebulu a hi mulerisi wakwe? N’wina van’wana, tirhelani vavanuna va Hamori, tata wa Xikeme, kambe ha yini hina hi fanele hi n’wi tirhela?
29  Mawaku loko vanhu lava a va ri evokweni ra mina! A ndzi ta susa Abimeleke.” Hiloko a ya emahlweni a byela Abimeleke a ku: “Andzisa vuthu ra wena, u huma.”
30  Kutani Zebulu hosana ya muti a twa marito ya Gali n’wana wa Ebedi. Hiloko a hlundzuka ngopfu.
31  Hiloko a rhumela varhumiwa hi ku ngungumela va ya eka Abimeleke, a ku: “Waswivo! Gali n’wana wa Ebedi ni vamakwavo, sweswi va ta eXikeme, va hlengeleta muti nakambe leswaku va lwa na wena.
32  Kutani pfuka vusiku byolebyi, wena ni vanhu lava va nga na wena, u tumbelela enhoveni.
33  Hi ku hatlisa nimixo loko dyambu ri voninga, u fanele u pfuka, u tsutsumela emutini; kutaku loko yena ni vanhu lava a nga na vona va huma ku ku hlasela, u fanele u endla eka yena hilaha voko ra wena ri nga swi kotaka hakona.”
34  Hiloko Abimeleke ni vanhu hinkwavo lava a a ri na vona va pfuka nivusiku, va tumbelela Xikeme va ri mavuthu ya mune.
35  Endzhaku Gali n’wana wa Ebedi a huma a ya yima enyangweni ya vungheno bya muti. Kutani Abimeleke ni vanhu lava a a ri na vona va suka evutumbelweni.
36  Loko Gali a vona vanhu lava, xikan’we-kan’we a byela Zebulu a ku: “Vona! Vanhu va rhelela va huma etinhlohlorhini ta tintshava.” Kambe Zebulu a ku eka yena: “Wena u vona mindzhuti ya tintshava onge hiloko ku ri vanhu.”
37  Endzhaku Gali a vulavula nakambe a ku: “Vona! Vanhu va rhelela va huma exikarhi ka tiko, naswona vuthu rin’wana ri ta hi ndlela ya murhi lowukulu wa Meyonenimi.”
38  Hiloko Zebulu a ku eka yena: “Xana ma kwihi marito ya wena lawa u ma vuleke, ‘I mani Abimeleke leswaku hi n’wi tirhela?’ Xana lava a hi vona vanhu lava u va bakanyeke? Ndzi kombela u huma sweswi, u lwa na vona.”
39  Hiloko Gali a huma, a rhangela vini va tindhawu ta Xikeme, kutani a lwa na Abimeleke.
40  Abimeleke a n’wi sala endzhaku, yena a baleka emahlweni kakwe; kutani lava va dlayiwaka va engeteleka ngopfu enyangweni ya vungheno.
41  Abimeleke a ya emahlweni a tshama eAruma, Zebulu a hlongola Gali ni vamakwavo, va huma va nga ha tshami eXikeme.
42  Kutani hi siku leri landzelaka vanhu va huma va ya enhoveni. Hiloko va byela Abimeleke.
43  Kutani a teka vanhu a va ava hi mavuthu manharhu, va sungula ku tumbelela enhoveni. Hiloko a languta, a ku ri ni vanhu lava a va huma emutini. A suka a lwa na vona, a va dlaya.
44  Abimeleke ni mavuthu lawa a ma ri na yena va tsutsuma leswaku va ya yima enyangweni ya vungheno bya muti, loko mavuthu mambirhi ma tsutsuma ma ya dlaya hinkwavo lava a va ri enhoveni, va va dlayetela.
45  Kutani Abimeleke a lwa ni muti siku rero hinkwaro, a teka muti; a dlaya vanhu lava a va ri eka wona, endzhaku ka sweswo a hirimuxa muti, a wu haxa hi munyu.
46  Loko hinkwavo vini va tindhawu va xihondzo xa Xikeme va swi twa, xikan’we-kan’we va famba va ya ebakweni ra yindlu ya Ele-beriti.
47  Hiloko ku vikiwa eka Abimeleke leswaku hinkwavo vini va tindhawu ta xihondzo xa Xikeme va hlengeletanile.
48  Kutani Abimeleke a tlhandlukela eNtshaveni ya Zalmona, yena ni vanhu hinkwavo lava a va ri na yena. Hiloko Abimeleke a khoma xihloka hi voko, a tsema rhavi ra mirhi, a ri tlakusa, a ri veka ekatleni rakwe ivi a byela vanhu lava a va ri na yena a ku: “Leswi mi ndzi voneke ndzi swi endla—hatlisani, endlani ku fana na mina!”
49  Hiloko vanhu hinkwavo va tsema marhavi, va landzela Abimeleke. Kutani va ma hoxa ebakweni, va lumeka ndzilo ehenhla ka wona ebakweni, lerova vanhu hinkwavo va xihondzo xa Xikeme va fa na vona, kwalomu ka vavanuna ni vavasati va 1 000.
50  Kutani Abimeleke a ya eTebese, a dzima nxaxa eTebese a wu sivelela, a wu teka.
51  Leswi xihondzo xo tiya a xi ri exikarhi ka muti, hi kona laha vavanuna ni vavasati hinkwavo va muti ni vini va tindhawu ta muti a va balekela kona, endzhaku ka sweswo va va pfalela eka xona, va khandziya ehenhla ka lwangu ra xihondzo.
52  Abimeleke a ya exihondzweni, a sungula ku xi hlasela, a tlhandlukela ekusuhi ni nyangwa ya xihondzo leswaku a xi hisa hi ndzilo.
53  Kutani wansati un’wana a hoxa nchila enhlokweni ya Abimeleke, a faya ripala rakwe ri va swiphemu-phemu.
54  Hi ku hatlisa a vitana mutirhi la rhwalaka matlhari yakwe, a ku eka yena: “Humesa banga ra wena u ndzi dlaya, hi ku chava leswaku va nga ku, ‘U dlayiwe hi wansati.’” Hi nkarhi wolowo mutirhi wakwe a n’wi tlhava, kutani a fa.
55  Loko vavanuna va Israyele va vona leswaku Abimeleke u file, un’wana ni un’wana a ya endhawini yakwe.
56  Xisweswo Xikwembu xi tlherisela vubihi bya Abimeleke lebyi a byi endleke eka tata wakwe hi ku dlaya vamakwavo va 70.
57  Xikwembu xi tlherisela vubihi hinkwabyo bya vavanuna va le Xikeme, byi vuyela etinhlokweni ta vona, leswaku ndzhukano wa Yohatama n’wana wa Yerubali wu ta ehenhla ka vona.
7  Hiloko Yerubali, ku nga Gidiyoni, ni vanhu hinkwavo lava a va ri na yena, va pfuka nimpundzu swinene va ya dzima mixaxa exihlobyeni xa Haroda; mixaxa ya Midiyani yi va en’walungwini wa yena, exitsungeni xa More, erivaleni ra le hansi.
2  Kutani Yehovha a byela Gidiyoni a ku: “Vanhu lava u nga na vona va tele ngopfu leswaku ndzi nyiketa Midiyani evokweni ra vona. Kumbexana Israyele a nga ha tikurisa eka mina, a ku, ‘Ndzi ponisiwe hi voko ra mina.’
3  Ndzi kombela leswaku sweswi u huwelela, vanhu va swi twa, u ku, ‘I mani la chavaka ni ku rhurhumela? A a tlhele.’” Gidiyoni a va kambela hi ndlela yoleyo. Hiloko ku tlhela vanhu va 22 000, ku sala 10 000.
4  Yehovha a tlhela a byela Gidiyoni a ku: “Vanhu va ha tele ngopfu. Va rhelerisele ematini leswaku ndzi ta ku kambelela vona kona. Kutani un’wana ni un’wana loyi ndzi nga ta ku byela ha yena ndzi ku, ‘Loyi u ta famba na wena,’ yoloye u ta famba na wena, kasi un’wana ni un’wana loyi ndzi nga ta ku byela ha yena ndzi ku, ‘Loyi a nge fambi na wena,’ yoloye a nge fambi na wena.”
5  Hiloko a rhelerisela vanhu ematini. Kutani Yehovha a byela Gidiyoni a ku: “Un’wana ni un’wana loyi a kapitelaka mati hi ririmi hilaha mbyana yi kapitelaka hakona, u ta n’wi veka etlhelo, ni un’wana ni un’wana loyi a orhovelaka a nwa mati.”
6  Nhlayo ya lava va kapitelaka hi voko yi va 300. Loko ku ri vanhu lavan’wana hinkwavo, va orhovele va nwa mati.
7  Sweswi Yehovha a byela Gidiyoni a ku: “Ndzi ta mi ponisa hi vavanuna va 300 lava va kapiteleke mati, ndzi ta nyikela Midiyani evokweni ra n’wina. Loko ku ri vanhu lavan’wana hinkwavo, un’wana ni un’wana a a fambe a ya endhawini yakwe.”
8  Kutani va teka timbuva ta vanhu emavokweni ya vona, ni tinanga ta vona, vanhu hinkwavo va Israyele a va mukisa un’wana ni un’wana ekaya rakwe; a siya vavanuna lava va 300. Loko ku ri nxaxa wa Midiyani, a wu ri ehansi kakwe erivaleni ra le hansi.
9  Kutani hi vusiku byebyo Yehovha a ku eka yena: “Pfuka, rhelela u ya enxaxeni, hikuva ndzi wu nyikete evokweni ra wena.
10  Kambe loko u chava ku rhelela, rhelela u ri na Pura mutirheli wa wena, u ya enxaxeni.
11  U fanele u yingisa leswi va nga ta swi vula, kunene endzhaku ka sweswo mavoko ya wena ma ta va ni matimba, kunene u ta rhelela u ya enxaxeni.” Kutani yena na Pura mutirheli wakwe va rhelela va ya emakumu ka lava va lunghekeleke nyimpi lava a va ri enxaxeni.
12  Midiyani na Amaleke ni va le Vuxeni hinkwavo a va fumbane erivaleni ra le hansi va tele ku fana ni tinjiya; tikamela ta vona a ti nga hlayeki, va tele ku fana ni swiribyana swa sava leswi swi nga eribuweni ra lwandle.
13  Gidiyoni a fika, kutani waswivo, a ku ri ni munhu loyi a a rungulela nakulobye norho, a ku: “Hi lowu norho lowu ndzi wu lorheke. Waswivo, a ku ri ni xinkwa xa maxalana xa xirhendzevutana lexi a xi khungulukela ehenhla ka nxaxa wa Midiyani. Kutani xi fika entsongeni, xi wu ba wu wa, xi wu hundzuluxa wu yima hi nhloko, kutani ntsonga wu mpfutama.”
14  Hiloko nakulobye a hlamula a ku: “Leri i banga ra Gidiyoni n’wana wa Yowasi, wanuna wa Israyele. Xikwembu xa ntiyiso xi nyikele Midiyani ni nxaxa hinkwawo evokweni rakwe.”
15  Kuteloko Gidiyoni a twa ku runguriwa ka norho ni nhlamuselo ya wona, a sungula ku gandzela. Endzhaku ka sweswo a tlhelela enxaxeni wa Israyele a ku: “Pfukani, hikuva Yehovha u nyikete nxaxa wa Midiyani evokweni ra n’wina.”
16  Hiloko a avanyisa vavanuna lava va 300 va va mavuthu manharhu kutani a va khomisa tinanga hinkwavo ka vona ni makhuwana lamakulu lama nga riki na nchumu, ni swisana endzeni ka makhuwana lamakulu.
17  A ya emahlweni a ku eka vona: “Mi fanele mi dyondza hi ku languta mina, hi yona ndlela leyi mi faneleke mi endla ha yona. Loko ndzi fika emakumu ka nxaxa, mi fanele mi endla hilaha ndzi nga ta endla hakona.
18  Loko ndzi yimbe nanga, mina ni hinkwavo lava ndzi nga na vona, na n’wina mi fanele mi yimba tinanga, mi rhendzela nxaxa hinkwawo, mi fanele mi ku, ‘Ra Yehovha ni ra Gidiyoni!’”
19  Hi ku famba ka nkarhi Gidiyoni a fika emakumu ka nxaxa ni vavanuna va 100 lava a va ri na yena loko ku sungula ku rindza ka nivusiku. A va ha ku heta ku veka varindzi. Va yimba tinanga, va fayetela makhuwana lamakulu ya mati lawa a va ma khome hi mavoko.
20  Hiloko mavuthu manharhu ma yimba tinanga kutani ma faya makhuwana lamakulu, ma khoma swisana hi voko ra wona ra ximatsi ni tinanga hi voko ra wona ra xinene leswaku ma ti yimba, ma sungula ku huwelela ma ku: “Banga ra Yehovha ni ra Gidiyoni!”
21  Enkarhini wolowo un’wana ni un’wana a yima endhawini yakwe ku rhendzela nxaxa, hinkwavo lava a va ri enxaxeni va tsutsuma ni ku huwelela va ri karhi va baleka.
22  Vavanuna lava va 300 va ya emahlweni va yimba tinanga, Yehovha a veka banga ra un’wana ni un’wana eka un’wana ni un’wana loyi a nga enxaxeni; hinkwavo lava nga enxaxeni va baleka ku ya fika eBeta-xita, eSerera, ku ya fika emakumu ka Avele-mehola eTabata.
23  Hi nkarhi wolowo vavanuna va Israyele a va hlengeletanile ku suka eNeftali na Axere na Manase, va hlongorisa Midiyani.
24  Gidiyoni a rhumela varhumiwa endhawini hinkwayo ya tintshava ya Efrayimi, a ku: “Rhelelani mi ya hlangana na Midiyani, mi teka mati emahlweni ka vona ku ya fika eBeta-bara ni le Yordani.” Hikwalaho vavanuna hinkwavo va Efrayimi va hlengeletana swin’we, va teka mati ku ya fika eBeta-bara na Yordani.
25  Va teka ni tihosana timbirhi ta Midiyani, ku nga Orebe na Zebe; va dlaya Orebe eribyeni ra Orebe, va dlaya na Zebe exikamelweni xa Zebe. Va hambeta va hlongorisa Midiyani, va tisa nhloko ya Orebe na Zebe eka Gidiyoni exifundzheni xa Yordani.
6  Kutani vana va Israyele va sungula ku endla swo biha ematihlweni ya Yehovha. Yehovha a va nyiketa evokweni ra Midiyani malembe ya nkombo.
2  Voko ra Midiyani ri va ehenhla ka Israyele. Vana va Israyele va tiendlela vuhlayiselo lebyi nga ehansi ka misava etintshaveni hikwalaho ka Midiyani, ni mabako ni tindhawu leti swi tikaka ku fika eka tona.
3  Kutani loko Israyele a byale mbewu, Midiyani na Amaleke ni va le Vuxeni a va humelela, ina, a va humelela ku lwa na vona.
4  A va aka nxaxa etlhelo ka vona kutani va onha swirhangana swa misava ku ya fika eGaza, naswona a va nga siyi swakudya kumbe nyimpfu kumbe nkunzi kumbe mbhongolo eIsrayele.
5  Hikuva a va ta ni swifuwo swa vona ni mintsonga ya vona. A va ta va tele ku fana ni tinjiya, vona ni tikamela ta vona a va tele ngopfu; a va ta etikweni ku ta ri onha.
6  Israyele a endliwa xisiwana ngopfu hikwalaho ka Midiyani; kutani vana va Israyele va sungula ku vitana Yehovha va kombela mpfuno.
7  Kuteloko vana va Israyele va kombele mpfuno eka Yehovha hikwalaho ka Midiyani,
8  Yehovha a rhumela munhu, la nga muprofeta, eka vana va Israyele, a ku eka vona: “Yehovha Xikwembu xa Israyele u te: ‘Hi mina la mi humeseke aEgipta, a mi humesa endlwini ya mahlonga.
9  Hiloko ndzi mi kutsula evokweni ra Egipta ni le vokweni ra hinkwavo lava va mi tshikilelaka, ndzi va hlongola emahlweni ka n’wina, ndzi mi nyika tiko ra vona.
10  Ku tlula kwalaho, ndzi mi byele ndzi ku: “Hi mina Yehovha Xikwembu xa n’wina. Mi nga swi chavi swikwembu swa Vaamori etikweni ra vona leri mi tshamaka eka rona.” A mi ri yingisanga rito ra mina.’”
11  Endzhaku ka sweswo ntsumi ya Yehovha yi fika yi tshama ehansi ka murhi lowukulu lowu a wu ri eOfira, lowu a wu ri wa Yowasi lowa Muabi-ezere, loko Gidiyoni n’wana wakwe a ri karhi a hula koroni exikamelweni xa madiriva leswaku a yi susa hi ku hatlisa yi nga voniwi hi Midiyani.
12  Hiloko ntsumi ya Yehovha yi humelela eka yena yi ku: “Yehovha u na wena, wena wa matimba, wa vurhena.”
13  Kutani Gidiyoni a ku eka yona: “Ndzi khomele hosi yanga, loko Yehovha a ri na hina, ha yini hinkwaswo leswi swi hi werile, naswona swi kwihi swiendlo swakwe hinkwaswo swo hlamarisa leswi vatata wa hina va hi runguleleke swona, va ku, ‘Xana Yehovha a nga hi humesanga aEgipta?’ Sweswi Yehovha u hi tshikile, u hi nyiketa exandleni xa Midiyani.”
14  Hiloko Yehovha a n’wi kongoma a ku: “Famba hi matimba lawa ya wena, kunene u ta ponisa Israyele exandleni xa Midiyani. Xana a ndzi ku rhumi?”
15  Hiloko a ku eka yena: “Ndzi khomele Yehovha. Xana Israyele ndzi ta n’wi ponisa ha yini? Waswivo! Gidi ra mina i ritsongo swinene eka Manase, naswona mina ndzi ntsongo endlwini ya tatana.”
16  Kambe Yehovha a ku eka yena: “Hikuva ndzi ta va na wena, kunene u ta dlaya Midiyani onge hiloko a ri munhu un’we.”
17  Kutani a ku eka yena: “Loko sweswi ndzi kume tintswalo ematihlweni ya wena, u fanele u ndzi endlela ni xikombiso lexi kombisaka leswaku hi wena u vulavulaka na mina.
18  Ndzi kombela leswaku u nga suki laha kukondza ndzi ta eka wena, ndzi tisa nyiko ya mina, ndzi yi veka emahlweni ka wena.” Hiloko a ku: “Loko ku ri mina, ndzi ta tshama kwala, kukondza u vuya.”
19  Kutani Gidiyoni a nghena ivi a lunghiselela ximbutana ni mpimo wa efa wa mapa swi ri swinkwa leswo-ke-comela. Nyama a yi nghenisa exirhundzwini, murhu a wu chela embiteni yo sweka, endzhaku ka sweswo a n’wi tisela swona ehansi ka murhi lowukulu, a phamela.
20  Hiloko ntsumi ya Xikwembu xa ntiyiso yi ku eka yena: “Teka nyama ni swinkwa leswo-ke-comela u swi veka eribyeni lerikulu kwalaho, u chulula murhu.” Hiloko a endla tano.
21  Kutani ntsumi ya Yehovha yi tshambuluta makumu ya nhonga leyi a yi ri evokweni rakwe,  yi khumba nyama ni swinkwa leswo-ke-comela, hiloko ndzilo wu tlhandluka eribyeni, wu hisa nyama ni swinkwa leswo-ke-comela. Loko ku ri ntsumi ya Yehovha, yi nyamalala a nga ha yi voni.
22  Hikwalaho Gidiyoni a lemuka leswaku a ku ri ntsumi ya Yehovha. Xikan’we-kan’we Gidiyoni a ku: “Oho, Yehovha, Hosi leyi Lawulaka, hikwalaho ka leswi ndzi voneke ntsumi ya Yehovha hi langutane hi swikandza!”
23  Kambe Yehovha a ku eka yena: “Ku rhula a ku ve ka wena. U nga chavi. A wu nge fi.”
24  Kutani Gidiyoni a akela Yehovha alitari kwalaho, naswona yi vitaniwa Yehovha-xalomu ku ta fika esikwini leri. Ya ha ri eOfira wa Maabi-ezere.
25  Hi vusiku byebyo Yehovha a ya emahlweni a ku eka yena: “Teka xinkunzana, nkunzi ya tata wa wena, hileswaku, xinkunzana xa vumbirhi, xa malembe ya nkombo, u fanele u hirimuxa alitari ya Bali leyi yi nga ya vatata wa wena, ni mhandzi yo kwetsima leyi yi nga ekusuhi na yona u fanele u yi tsema.
26  U fanele u akela Yehovha Xikwembu xa wena alitari enhlokweni ya khokholo leri, hi maribye, u fanele u teka nkunzi ya vumbirhi u yi nyikela yi va gandzelo ro hisiwa etihunyini ta mhandzi yo kwetsima leyi u nga ta yi tsema.”
27  Hiloko Gidiyoni a teka vavanuna va khume eka malandza yakwe a endla hilaha Yehovha a n’wi byeleke hakona; kambe leswi a a chava vandyangu wa tata wakwe ni vavanuna va muti leswaku a swi endla ninhlikanhi, hiloko a swi endla nivusiku.
28  Loko vavanuna va muti va pfuka nimpundzu swinene hilaha va toloveleke hakona, kutani waswivo, alitari ya Bali a yi hirimuxiwile ni mhandzi yo kwetsima leyi a yi ri etlhelo ka yona a yi tsemiwile, ni xinkunzana xa vumbirhi xi nyikeriwile ealitarini leyi a yi akiwile.
29  Hiloko va ku: “I mani la endleke nchumu lowu?” Hiloko va vutisisa ni ku lavisisa. Eku heteleleni va ku: “I Gidiyoni n’wana wa Yowasi la endleke nchumu lowu.”
30  Hiloko vavanuna va muti va ku eka Yowasi: “Humesela n’wana wa wena ehandle leswaku a fa, hikuva u hirimuxe alitari ya Bali, ni hikwalaho ka leswi a tsemeke mhandzi yo kwetsima leyi a yi ri etlhelo ka yona.”
31  Kutani Yowasi a byela hinkwavo lava n’wi rhendzeleke ku lwa na yena a ku: “Xana hi n’wina lava nga ta lwela Bali ximfumo ku vona loko mi ta n’wi ponisa? Mani na mani loyi a n’wi lwelaka ximfumo u fanele a dlayiwa mixo wolowu. Loko a ri Xikwembu, a a tilwele ximfumo, hikuva ku ni munhu la hirimuxeke alitari yakwe.”
32  Hiloko a sungula ku n’wi vitana Yerubali esikwini rero, a ku: “Bali a a tilwele ximfumo, hikuva ku ni munhu la hirimuxeke alitari yakwe.”
33  Midiyani hinkwaro na Amaleke ni va le Vuxeni va hlengeletana swin’we va va un’we kutani va pelela haleno va dzima nxaxa erivaleni ra le hansi ra Yizriyele.
34  Kutani moya wa Yehovha wu talela Gidiyoni lerova a yimba nanga, hiloko Vaabi-ezere va hlengeletana va n’wi sala endzhaku.
35  Kutani a rhuma varhumiwa etikweni hinkwaro ra Manase, na vona va hlengeletana va n’wi sala endzhaku. A tlhela a rhuma varhumiwa etikweni hinkwaro ra Axere ni ra Zebuloni ni ra Neftali, va ta ku ta hlangana na yena.
36  Hiloko Gidiyoni a ku eka Xikwembu xa ntiyiso: “Loko u ponisa Israyele ha mina, hilaha u tshembiseke hakona,
37  sweswi ndzi humesela dzovo ra voya erivaleni, exivuyeni. Loko mberha wu va edzobyeni ntsena kambe emisaveni hinkwayo ku omile, ndzi ta swi tiva leswaku u ta ponisa Israyele ha mina, hilaha u tshembiseke hakona.”
38  Swi endleka hi ndlela yoleyo. Loko a pfuka nimpundzu swinene esikwini leri tlhandlamaka, a kama dzovo, a kuma mberha wo tala swinene edzobyeni lowu ringaneke ku tata nkambana lowukulu hi mati.
39  Hambiswiritano, Gidiyoni a ku eka Xikwembu xa ntiyiso: “U nga tshiki ku hlundzuka ka wena ku ndzi pfurhela, kambe ndzi pfumelele ndzi vulavula kan’we nakambe. Ndzi kombela ku tlhela ndzi ringa kan’we ntsena hi dzovo. Ndzi kombela leswaku ku oma dzovo ntsena, emisaveni hinkwayo ku va ni mberha.”
40  Kutani Xikwembu xi endla hi ndlela yoleyo evusikwini byebyo; hiloko ku oma dzovo ntsena, ku va ni mberha emisaveni hinkwayo.
21  Kutani vanhu va Israyele a va hlambanyile eMizpa, va ku: “A nga kona munhu exikarhi ka hina la faneleke a nyika n’wana wakwe wa nhwanyana eka Benjamini a va nsati wakwe.”
2  Hiloko vanhu va fika eBethele, va hambeta va tshama kwalaho emahlweni ka Xikwembu xa ntiyiso ku fikela nimadyambu, va hambeta va tlakusa rito ra vona va rila ngopfu.
3  A va ku: “Oho Yehovha Xikwembu xa Israyele, ha yini u pfumelele leswi swi humelela eIsrayele, leswaku nyimba yin’we yi nga ha vi kona namuntlha eIsrayele?”
4  Kavaloko hi siku leri tlhandlamaka vanhu va pfuka nimpundzu swinene va aka alitari kwalaho, ni ku nyikela magandzelo yo hisiwa ni magandzelo ya xinakulobye.
5  Kutani vana va Israyele va ku: “I mani loyi a nga tangiki enhlengeletanweni ya Yehovha exikarhi ka tinyimba hinkwato ta Israyele, hikuva ku ni xihlambanyo lexikulu lexi endliweke eka Yehovha le Mizpa, xi ri, ‘A a dlayiwe hakunene.’”
6  Vana va Israyele va sungula ku tisola malunghana na Benjamini makwavo. Kutani va ku: “Namuntlha nyimba yin’we yi tsemiwile eIsrayele.
7  Xana hi ta endla yini leswaku lava va seleke va kuma vavasati, leswi se hi hlambanyeke hi Yehovha leswaku hi nga va nyiki vana va hina va va vasati va vona?”
8  Va ya emahlweni va ku: “Hi yihi eka tinyimba ta Israyele leyi yi nga tangiki eka Yehovha eMizpa?” Waswivo, a nga kona la teke enhlengeletanweni a huma enxaxeni wa le Yabexe-giliyadi.
9  Loko vanhu va hlayiwa, waswivo, a ku nga ri na munhu kwalaho la humaka eka vaaki va Yabexe-giliyadi.
10  Hiloko ntshungu wu rhumela vavanuna va 12 000 va vurhena lebyikulu, va va lerisa va ku: “Fambani, mi ya dlaya vaaki va Yabexe-giliyadi hi banga, vavasati ni vana.
11  Mi fanele mi endla leswi: Waxinuna un’wana ni un’wana ni waxisati un’wana ni un’wana la tshameke a etlela ni waxinuna mi ta va nyiketa endzovisweni.”
12  Hambiswiritano, eka vaaki va le Yabexe-giliyadi va kume vanhwanyana va 400, vanhwana, lava nga tivangiki wanuna hi ku etlela ni waxinuna. Kutani va va tisa enxaxeni wa Xilo, lowu wu nga etikweni ra Kanana.
13  Ntshungu hinkwawo wu rhumela vanhu ku ya vulavuriwa ni vana va Benjamini lava a va ri eribyeni ra Rimoni, wu va nyika ku rhula.
14  Hiloko Benjamini a vuya hi nkarhi wolowo. Kutani va va nyika vavasati lava va va londzovoteke va hanya eka vavasati va Yabexe-giliyadi; kambe a va va kumelanga lava ringaneke.
15  Vanhu va tisola hikwalaho ka Benjamini hikuva Yehovha u vange ku avana etinyimbeni ta Israyele.
16  Hiloko vakulukumba va ntshungu va ku: “Xana hi ta endla yini leswaku vavanuna lava seleke va kuma vavasati, hikuva vavasati va lovisiwile eka Benjamini?”
17  Kutani va ku: “Ku fanele ku va ni ndzhaka eka lava va poneke va Benjamini, leswaku nyimba leyi yi nga herisiwi eIsrayele.
18  Loko ku ri hina, a hi pfumeleriwanga ku va nyika vana va hina va vanhwanyana va va vasati va vona, hikuva vana va Israyele va hlambanyile, va ku, ‘A a rhukaniwe la nyikaka Benjamini nsati.’”
19  Eku heteleleni va ku: “Maswivo! Ku ni nkhuvo wa Yehovha lembe ni lembe eXilo, lowu nga en’walungwini wa Bethele, etlhelo ra vuxa bya gondzo lerikulu leri tlhandlukelaka eBethele ku ya eXikeme ni le dzongeni wa Lebona.”
20  Hiloko va lerisa vana va Benjamini, va ku: “Fambani mi ya tumbelela emasin’wini ya vhinya.
21  Mi fanele mi languta, kutani loko vana va vanhwanyana va Xilo va huma ku ta cina ncino wa ku rhendzeleka, na n’wina mi fanele mi huma emasin’wini ya vhinya, un’wana ni un’wana wa n’wina a titekela wansati hi nkani eka vana va Xilo, mi ya etikweni ra Benjamini.
22  Kutaku loko vatata wa vona kumbe vamakwavo va ta va ta hi tengisa, kunene na hina hi ta va byela hi ku, ‘Hi kombeni tintswalo hikwalaho ka vona, hikuva a hi va tekelanga vavasati enyimpini, naswona a mi va nyikanga vana va n’wina va vanhwanyana, xisweswo a mi ta va ni nandzu.’”
23  Hiloko vana va Benjamini va endla hi ndlela yoleyo, va teka vavasati lava va va ringaneke eka vavasati lava a va cina va rhendzeleka, lava va va wutleke; endzhaku ka sweswo va famba va tlhelela endzhakeni ya vona, va aka miti va tshama eka yona.
24  Kutani vana va Israyele va suka kwalaho hi nkarhi wolowo, un’wana ni un’wana a ya enyimbeni yakwe ni le ndyangwini wakwe; va suka kwalaho, un’wana ni un’wana a ya endzhakeni yakwe.
25  Emasikwini wolawo a ku nga ri na hosi eIsrayele. Un’wana ni un’wana a a tolovele ku endla leswi swi lulameke ematihlweni yakwe.
13  Vana va Israyele va tlhela va endla swo biha ematihlweni ya Yehovha, lerova Yehovha a va nyiketa evokweni ra Vafilisita ku ringana malembe ya 40.
2  Hi nkarhi wolowo a ku ri ni munhu un’wana wa Sora wa ndyangu wa Vadani, vito rakwe a a ri Manowa. Nsati wakwe a a ri mhika, a nga si tshama a tswala n’wana.
3  Hi ku famba ka nkarhi, ntsumi ya Yehovha yi humelela eka wansati loyi, yi ku eka yena: “Waswivo, sweswi u mhika a wu si tshama u tswala n’wana. Kunene u ta tika, u veleka n’wana wa jaha.
4  Ndzi kombela leswaku sweswi u xiya, u nga tshuki u nwa vhinyo kumbe swakunwa leswi pyopyaka, u nga tshuki u dya nchumu lowu nga basangiki.
5  Hikuva waswivo, u ta tika, kunene u ta veleka n’wana wa jaha, rikari ri nga tshuki ri hundza enhlokweni yakwe, hikuva loko n’wana a huma ekhwirini, u ta va Munaziri wa Xikwembu; naswona hi yena la nga ta rhanga emahlweni a ponisa Israyele evokweni ra Vafilisita.”
6  Kutani wansati a famba a ya byela nuna wakwe a ku: “Munhu wa Xikwembu xa ntiyiso a a tile eka mina, naswona xivumbeko xakwe a xi fana ni xivumbeko xa ntsumi ya Xikwembu xa ntiyiso, a a chaviseka ngopfu. A ndzi n’wi vutisanga lomu a a huma kona, na yena a nga ndzi byelanga vito rakwe.
7  Kambe u ndzi byele a ku, ‘Waswivo! U ta tika, kunene u ta veleka n’wana wa jaha. Sweswi u nga tshuki u nwa vhinyo kumbe swakunwa leswi pyopyaka, u nga tshuki u dya nchumu lowu nga tengangiki, hikuva loko n’wana a huma ekhwirini ku fikela esikwini leri a nga ta fa ha rona, u ta va Munaziri wa Xikwembu.’”
8  Kutani Manowa a sungula ku kombela Yehovha a ku: “Ndzi khomele Yehovha. Hi kombela munhu wa Xikwembu xa ntiyiso loyi wa ha ku n’wi rhumaka, leswaku a vuya eka hina a ta hi letela ndlela leyi hi faneleke hi n’wi khoma ha yona n’wana la nga ta velekiwa.”
9  Hiloko Xikwembu xa ntiyiso xi yingisa rito ra Manowa, kutani ntsumi ya Xikwembu xa ntiyiso yi tlhela yi vuya eka wansati loko a ha tshame ensin’wini, Manowa nuna wakwe a a nga ri na yena.
10  Hi ku hatlisa wansati a tsutsuma a ya byela nuna wakwe a ku eka yena: “Waswivo! Munhu la teke eka mina siku leriyani u humelerile eka mina.”
11  Hiloko Manowa a suka a yima a heleketa nsati wakwe, a fika eka munhu loyi, a ku eka yena: “Xana hi wena munhu la vulavuleke ni wansati loyi?” yena a ku: “Hi mina.”
12  Kutani Manowa a ku: “Sweswi marito ya wena a ma hetiseke. Xana n’wana loyi u ta hanya hi ndlela yihi naswona ntirho wakwe wu ta va yini?”
13  Hiloko ntsumi ya Yehovha yi ku eka Manowa: “Wansati loyi u fanele a tihlayisa eka hinkwaswo leswi ndzi n’wi byeleke swona.
14  A nga tshuki a dya nchumu lowu humaka emurhini wa vhinyo, naswona a nga tshuki a nwa vhinyo kumbe swakunwa leswi pyopyaka, a nga tshuki a dya nchumu wa muxaka wihi ni wihi lowu nga tengangiki. A a hlayise hinkwaswo leswi ndzi n’wi leriseke swona.”
15  Sweswi Manowa a ku eka ntsumi ya Yehovha: “Hi kombela ku ku sivela, hi ku lunghiselela ximbutana.”
16  Kambe ntsumi ya Yehovha yi byela Manowa yi ku: “Loko wo ndzi sivela, a ndzi nge xi dyi xinkwa xa wena; kambe loko wo endlela Yehovha gandzelo ro hisiwa, u nga ri nyikela.” Phela Manowa a a nga swi tivi leswaku a yi ri ntsumi ya Yehovha.
17  Kutani Manowa a ku eka ntsumi ya Yehovha: “Xana vito ra wena u mani, leswaku loko rito ra wena ri hetiseka, kunene hi ta ku xixima?”
18  Kambe, ntsumi ya Yehovha yi ku eka yena: “Ha yini u vutisa vito ra mina, kasi ra hlamarisa?”
19  Kutani Manowa a teka ximbutana ni gandzelo ra mavele, a swi nyikela eka Yehovha ehenhla ka ribye. Yena a a endla nchumu lowu hlamarisaka, Manowa ni nsati wakwe va langutile.
20  Kuteloko langavi ri tlhandluka ealitarini ri ya etilweni, ntsumi ya Yehovha yi tlhandluka hi langavi ra alitari, Manowa ni nsati wakwe va langutile. Xikan’we-kan’we va wela ehansi hi swikandza swa vona.
21  Ntsumi ya Yehovha a ya ha tlhelanga yi humelela eka Manowa ni nsati wakwe. Hi kona Manowa a nga swi tiva leswaku a ku ri ntsumi ya Yehovha.
22  Kutani Manowa a byela nsati wakwe a ku: “Entiyisweni hi ta fa, hikuva i Xikwembu lexi hi xi voneke.”
23  Kambe nsati wakwe a ku eka yena: “Loko Yehovha a tsakisiwe hi ku hi dlaya, a a ta va a nga ri amukelanga gandzelo ro hisiwa ni gandzelo ra mavele leri humaka evokweni ra hina, a a ta va a nga hi kombanga swilo leswi hinkwaswo, a a ta va a nga hi pfumelelanga leswaku hi twa nchumu wo fana ni lowu, ku fana ni sweswi.”
24  Endzhaku wansati loyi a veleka n’wana wa jaha, a n’wi thya vito ra Samsoni; jaha ri ya emahlweni ri kula, Yehovha a hambeta a ri katekisa.
25  Hi ku famba ka nkarhi, moya wa Yehovha wu ri susumeta ri ri eMahane-dani exikarhi ka Sora na Exitawoli.
14  Kutani Samsoni a rhelela a ya eTimna, hiloko a vona wansati eTimna eka vana va Vafilisita.
2  Hiloko a tlhandluka a ya byela tata wakwe ni mana wakwe a ku: “Ndzi vone wansati eTimna eka vana va Vafilisita, kutani ndzi kumeleni yena a va nsati wa mina.”
3  Kambe tata wakwe ni mana wakwe va ku eka yena: “Xana a nga kona wansati exikarhi ka vanhwanyana va vamakwenu ni le xikarhi ka varikwerhu hinkwavo, lerova u nga teka nsati eka Vafilisita lava nga yimbangiki?” Hambiswiritano Samsoni a byela tata wakwe a ku: “Ndzi kumele yena, hikuva hi yena ntsena la lulameke ematihlweni ya mina.”
4  Loko ku ri tata wakwe ni mana wakwe, a va nga swi tivi leswaku sweswo a swi huma eka Yehovha, leswaku a a lava ndlela yo hlasela Vafilisita, tanihi leswi hi nkarhi wolowo Vafilisita a va fuma Israyele.
5  Kutani Samsoni a rhelela ni tata wakwe ni mana wakwe eTimna. Loko a fika emasin’wini ya vhinya eTimna, waswivo, xinghalana xa ntshiva xi bonga loko xi hlangana na yena.
6  Hiloko moya wa Yehovha wu tirha ehenhla ka yena, lerova a xi handzula hi le xikarhi, ku fana niloko munhu a handzula xiphongo lexitsongo hi le xikarhi, a ku nga ri na nchumu nikatsongo evokweni rakwe. A nga n’wi byelanga tata wakwe ni mana wakwe leswi a swi endleke.
7  A ya emahlweni a rhelela, kutani a vulavula ni wansati loyi; naswona a a ha lulamile ematihlweni ya Samsoni.
8  Endzhakunyana ka nkarhi a tlhela leswaku a n’wi te-​ka a muka na yena. Hi nkarhi wolowo a hambuka a languta ntsumbu wa nghala, a ku ri ni tinyoxi to tala ni vulombe entsumbini wa nghala.
9  Kutani a ti hakula hi swandla, a ya emahlweni a famba, a dya a ri karhi a famba. Loko a tlhela a hlangana ni tata wakwe ni mana wakwe, xikan’we-kan’we a va nyika byin’wana, va sungula ku byi dya. A nga va byelanga leswaku vulombe lebyi u byi humese entsumbini wa nghala.
10  Tata wakwe a rhelela a ya eka wansati loyi, Samsoni a endla nkhuvo kwalaho; hikuva hi wona mukhuva lowu majaha a ma endla ha wona.
11  Kuteloko va n’wi vona, xikan’we-kan’we va teka tinxangwana ta 30, leswaku ti tshama na yena.
12  Kutani Samsoni a ku eka tona: “Ndzi kombela ku mi byela mawetana. Loko mo ndzi hlavutela wona emasikwini lawa ya nkombo ya nkhuvo naswona mi wa hlamusela, ndzi ta mi nyika tinguvu ta le ndzeni ta 30 ni swiambalo swa 30.
13  Kambe loko mi nga swi koti ku ndzi byela wona, n’wina mi fanele mi ndzi nyika tinguvu ta le ndzeni ta 30 ni swiambalo swa 30.” Hiloko ti ku eka yena: “Vula mawetana ya wena, hi ma twa.”
14  Kutani a ku eka tona: “Eka lexi xi dyaka ku hume lexi xi dyiwaka,Naswona eka lexi xi nga ni matimba ku hume nchumu wo tsokombela.” A va swi kotanga ku hlavutela mawetana ku ringana masiku manharhu.
15  Kutani hi siku ra vumune va byela nsati wa Samsoni va ku: “Yenga nuna wa wena leswaku a hi byela mawetana lawa. Loko swi nga ri tano hi ta ku hisa hi ndzilo wena ni yindlu ya tata wa wena. Xana n’wina mi hi rhambele laha leswaku mi ta teka swilo swa hina?”
16  Hiloko nsati wa Samsoni a sungula ku n’wi rilela a ku: “Hakunene wa ndzi venga, a wu ndzi rhandzi. Ku ni mawetana lawa u ma byeleke varikwerhu, kambe mina a wu ndzi byelanga.” Kutani a ku eka yena: “Phela, hambi ku ri tatana na manana a ndzi va byelanga, xana ndzi fanele ndzi byela wena?”
17  Kambe a hambeta a n’wi rilela masiku ya nkombo loko va ha ri enkhubyeni, kutani hi siku ra vunkombo a hetelela a n’wi byela, hikuva a a n’wi sindzisile. Kutani yena a byela varikwavo mawetana lawa.
18  Hi siku ra vunkombo, a nga si ya ekamareni ra le mpfungwe, vavanuna va muti va ku eka yena: “I yini lexi tsokombelaka ku tlula vulombe,I yini lexi nga ni matimba ku tlula nghala?” Yena a ku eka vona:“Loko a mi nga rimanga hi xihon’wana xa mina,A mi nga ta ma hlamusela mawetana ya mina.”
19  Hiloko moya wa Yehovha wu tirha ehenhla ka yena, lerova a rhelela eAxikeloni, a dlaya vanhu va vona va 30, a teka swiambalo leswi a va hluvuleke swona, a swi nyika lava va hlavuteleke mawetana. Ku hlundzuka kakwe ku ya emahlweni ku va kukulu, kutani a tlhandlukela endlwini ya tata wakwe.
20  Nsati wa Samsoni a va wa nxangwana yakwe, leyi a yi ri na yena.
19  Kutani emasikwini wolawo a ku nga ri na hosi eIsrayele. Naswona Mulevhi wo karhi a a tshama swa nkarhinyana eswiphen’wini swa le kule swa ndhawu ya tintshava ya Efrayimi. Hi ku famba ka nkarhi a teka nsati lontsongo loyi a humaka le Betlehema eYuda.
2  Nsati wakwe lontsongo a endla vumbhisa, a n’wi dyohela. Eku heteleleni a ya endlwini ya tata wakwe le Betlehema eYuda, a tshama kwalaho tin’hweti ta mune hinkwato.
3  Nuna wa yena a n’wi sala endzhaku leswaku a n’wi chavelela a vuya; a a ri ni mutirhi wakwe ni timbhongolo ta xinuna to hlayanyana. A n’wi nghenisa endlwini ya tata wakwe. Loko tata wa nhwanyana loyi a n’wi vona, xikan’we-kan’we a tsakela ku n’wi vona.
4  Kutani mukon’wana wakwe, tata wa nhwanyana loyi, a n’wi khoma, lerova a tshama na yena masiku manharhu; a va dya va nwa, a etlela kwalaho.
5  Kutani hi siku ra vumune, loko va pfuka nimpundzu swinene hilaha ku tolovelekeke, a pfuka leswaku a famba, kambe tata wa nhwanyana loyi a byela mukon’wana wakwe a ku: “Tiyisa mbilu ya wena hi xinkwanyana, endzhaku ka sweswo mi nga famba.”
6  Hikwalaho va tshama ehansi, havambirhi va dya ni ku nwa swin’we; endzhaku ka sweswo tata wa nhwanyana loyi a ku eka nuna loyi: “Ndzi kombela u etlela vusiku lebyi, mbilu ya wena yi tsaka.”
7  Loko wanuna loyi a pfuka leswaku a famba, mukon’wana wakwe a tshamela ku n’wi kombela, lerova a etlela kwalaho nakambe.
8  Loko a pfuka nimpundzu swinene hi siku ra vuntlhanu leswaku a famba, hiloko tata wa nhwanyana loyi a ku: “Ndzi kombela u tekela mbilu ya wena swakudya.” Va nonoka kukondza siku ri pela. Havambirhi va tshamela ku dya.
9  Kutani wanuna loyi a pfuka leswaku a famba, yena ni nsati wakwe lontsongo ni loyi a n’wi tirhelaka; kambe mukon’wana wakwe, ku nga tata wa nhwanyana loyi, a ku eka yena: “Waswivo, sweswi! Siku ri le kusuhi ni ku pela. Ndzi kombela leswaku mi etlela. Phela siku ra pela. Etlelani laha, mbilu ya n’wina yi tsaka. Mundzuku mi ta pfuka nimpundzu swinene mi nghenela riendzo ra n’wina, mi fanele mi ya entsongeni wa n’wina.”
10  Hambiswiritano, wanuna loyi a nga pfumelanga ku etlela, kambe a pfuka a khoma ndlela a ya fika emahlweni ka Yebusi, hileswaku, eYerusalema; naswona a a ri ni timbhongolo ta xinuna to hlayanyana leti a ti boheriwile, nsati wakwe lontsongo ni loyi a n’wi tirhelaka.
11  Loko va ri ekusuhi na Yebusi, tanihi leswi siku a ri rhengile swinene, loyi a n’wi tirhelaka a byela n’wini wakwe a ku: “Sweswi tana hi hambukela emutini wa Vayebusi hi etlela kona.”
12  Kambe n’wini wakwe a ku eka yena: “Hi nga hambukeli emutini wa vanhu vambe lava nga riki vana va Israyele; hi fanele hi hundza ku ya fika eGibiya.”
13  Hiloko a ku eka loyi a n’wi tirhelaka: “Tana, a hi ye endhawini yin’wana ya leti, hi ta etlela eGibiya kumbe eRhama.”
14  Kutani va hundza kwalaho va ya emahlweni ni ndlela ya vona, dyambu ri va pelela loko va ri ekusuhi na Gibiya lowu nga wa Benjamini.
15  Hiloko va hambuka kwalaho va nghena leswaku va etlela eGibiya. Va nghena va tshama ehansi entsendzeleni wa muti, a ku nga ri na munhu loyi a va rhurhelaka endlwini leswaku va etlela kona.
16  Eku heteleleni, waswivo, mukhalabye la humaka ensin’wini yakwe nimadyambu, wanuna loyi a a huma endhawini ya tintshava ya Efrayimi, a a tshama swa nkarhinyana eGibiya; kambe vanhu va ndhawu yoleyo a ku ri va ka Benjamini.
17  Loko a tlakusa mahlo yakwe, hiloko a vona wanuna loyi, wa muendzi a ri entsendzeleni wa muti. Kutani mukhalabye a ku: “Xana u ya kwihi, naswona u huma kwihi?”
18  A ku eka yena: “Ha hundza, hi huma le Betlehema eYuda, hi ya eswiphen’wini swa le kule swa ndhawu ya tintshava ya Efrayimi. Hi laha ndzi humaka kona, kambe a ndzi ye le Betlehema eYuda; ndzi ya endlwini ya mina, a ku na munhu la ndzi rhurhelaka endlwini yakwe.
19  Ku ni byanyi ni furu ya timbhongolo ta hina ta xinuna, naswona ku ni xinkwa ni vhinyo ya mina ni hlonga ra wena ra xisati ni ya loyi a ku tirhelaka ni nandza wa wena. A ku pfumaleki nchumu.”
20  Hambiswiritano, mukhalabye a ku: “Onge u nga va ni ku rhula! Ku pfumala kun’wana ni kun’wana ka wena a ku ve ehenhla ka mina. Ntsena u nga etleli entsendzeleni.”
21  Hiloko a n’wi rhurhela endlwini yakwe, a nyika timbhongolo takwe ta xinuna swakudya. Kutani va hlamba milenge, va sungula ku dya ni ku nwa.
22  Loko va ha tsakisa timbilu ta vona, waswivo, vavanuna va muti, vavanuna ntsena lava nga pfuniki nchumu, va rhendzela yindlu, va susumetelana enyangweni; va byela mukhalabye, n’wini wa yindlu, va ku: “Humesa munhu la ngheneke endlwini ya wena leswaku hi tivana na yena hi tlhelo ra rimbewu.”
23  Hiloko n’wini wa yindlu a huma a ya eka vona, a ku eka vona: “E-e, vamakwerhu, ndza mi kombela, mi nga endli nchumu xo biha, tanihi leswi munhu loyi a teke endlwini ya mina. Mi nga byi endli vuphukuphuku lebyi byi nyumisaka.
24  Hi loyi n’wana wa mina wa nhwanyana ni nsati lontsongo wa munhu loyi. Ndzi kombela ku mi humesela vona, mi va pfinya, mi endla leswi nga swinene ematihlweni ya n’wina. Kambe eka munhu loyi, mi nga wu endli nchumu lowu wa vuphukuphuku, lowu nyumisaka.”
25  Vavanuna lava a va nga swi lavi ku n’wi yingisa. Kutani wanuna loyi a khoma nsati wa yena lontsongo a n’wi humesela ehandle eka vona; va sungula ku tivana na yena, va n’wi pfinya vusiku hinkwabyo ri kondza ri xa, endzhaku ka sweswo va n’wi tshika a famba loko vurhonga byi tlhandluka.
26  Kutani wansati loyi a ta loko ri lava ku xa, a wela ehansi enyangweni ya yindlu leyi n’wini wakwe a a ri eka yona,—ku fikela nimpundzu.
27  Endzhaku n’wini wa yena a pfuka nimixo, a pfula timbanti ta yindlu, a huma, kutani waswivo, wansati loyi, nsati wakwe lontsongo, a a wele enyangweni ya yindlu mavoko yakwe ma ri ehenhla ka nyangwa!
28  Kutani a ku eka yena: “Pfuka hi famba.” Kambe a ku nga ri na munhu la hlamulaka. Hiloko wanuna loyi a n’wi teka a n’wi tlhandleka ehenhla ka mbhongolo yakwe, a pfuka a famba a ya endhawini ya ka vona.
29  Hiloko a nghena endlwini yakwe, a teka mukwana wo dlaya ha wona, a khoma nsati wakwe lontsongo, a n’wi tsemelela hi ku ya hi marhambu ya yena a va swiphemu swa 12, a n’wi rhumela endhawini yin’wana ni yin’wana ya Israyele.
30  Kutani un’wana ni un’wana la swi vonaka, a ku: “Nchumu wo fana ni lowu a wu si tshama wu endliwa kumbe wu voniwa ku sukela esikwini leri vana va Israyele va tlhandlukeke ha rona va huma etikweni ra Egipta ku ta fika esikwini leri. Vekani timbilu ta n’wina ehenhla ka wona, tsundzuxanani, mi vulavula.”
5  Hi siku rero Debora swin’we na Baraka n’wana wa Abinowamu va yimbelela risimu, va ku:
2  “Ku tshika misisi yi leha hi xikongomelo xa nyimpi eIsrayele,Leswaku vanhu va tinyiketa hi ku tirhandzela,Dzunisani Yehovha.
3  Yingisani, n’wina tihosi; yingisani, n’wina tindhuna leti tlakukeke:Ina, mina ndzi ta yimbelelela Yehovha.Ndzi ta n’wi yimbelelela miloti Yehovha, Xikwembu xa Israyele.
4  Yehovha, loko u huma eSeyiri,Loko u gwirima u huma enhoveni ya Edomu,Misava yi ninginikile, matilo na wona ma thonile,Mapapa na wona ma thone mati.
5  Tintshava ti dzudzekile ti suka exikandzeni xa Yehovha,Sinayi leyi yi suka exikandzeni xa Yehovha, Xikwembu xa Israyele.
6  Emasikwini ya Xamugari n’wana wa Anati,Emasikwini ya Yayele, mapato a ma nga ri na vafambi,Naswona lava va fambaka hi tindlela a va famba hi mapato lama rhendzelekaka.
7  Lava va tshamaka etikweni a va ha vanga kona, a va ha vanga kona eIsrayele,Ku fikela loko mina Debora ndzi suka ndzi yima,Ku fikela loko ndzi suka ndzi yima ndzi ri manana eIsrayele.
8  Va hlawule swikwembu leswintshwa.Hi nkarhi wolowo a ku ri ni nyimpi etinyangweni.Xitlhangu a xi nga voniwi, hambi ku ri tlhari ro leha,Exikarhi ka vavanuna va 40 000 eIsrayele.
9  Mbilu ya mina i ya tindhuna ta Israyele,Leti a ti tinyiketele hi ku tirhandzela exikarhi ka vanhu.Dzunisani Yehovha.
10  N’wina lava va khandziyeke timbhongolo ta matswele ta ku tshwuka ka xitshopana,N’wina lava va tshamaka eswiandlalweni leswi fuweke,N’wina lava va fambaka egondzweni,Xiyisisani!
11  Marito man’wana ya lava va kaka mati etindhawini ta ku ka mati,Kwalaho va sungule ku rungula swiendlo swo lulama swa Yehovha,Swiendlo swakwe swo lulama swa lava va tshamaka etikweni leri pfulekeke eIsrayele.Hi nkarhi wolowo vanhu va Yehovha va rhelele va ya etinyangweni.
12  Pfuka, pfuka, Wena Debora;Pfuka, pfuka, yimbelela risimu!Pfuka Baraka, u rhangela makhumbi ya wena, wena n’wana wa Abinowamu!
13  Hi nkarhi wolowo lava va poneke va rhelele va ta eka lavakulu;Vanhu va Yehovha va rhelele va ta eka mina va lwa ni lava matimba.
14  Vona a va huma aEfrayimi erivaleni ra le hansi,Swin’we na wena, Wena Benjamini, exikarhi ka vanhu va wena.Tindhuna ti hume eMakiri ti rhelela,Va hume eZebuloni lava va tamelaka xitirhisiwa xa mutsari.
15  Tihosana ta le Isakara a ti ri na Debora,Baraka a a fana na Isakara.Erivaleni ra le hansi u rhumiwe a famba hi milenge.Exikarhi ka mintlawa ya Ruveni, vanhu a va tivutisa swo tala.
16  Ha yini u tshame ehansi exikarhi ka minkwama yimbirhi yo hakarha enhlaneni,Leswaku u yingisa ku chayiwa ka switiringo swa mintlhambi?Emintlaweni ya Ruveni, vanhu a va tivutisa swo tala.
17  Giliyadi u hlayise vutshamo bya yena etlhelo lerin’wana ra Yordani;Naswona Dani, ha yini a tshamenyana eswikepeni?Axere u tshame a nga endli nchumu eribuweni ra lwandle,Naswona u hambete a tshama etindhawini takwe laha mabyatso ma yimaka kona.
18  Zebuloni a ku ri munhu la hlekuleke mimoya-xiviri ya vona ku fikela eku feni;Na Neftali, etindhawini leti tlakukeke ta nhova.
19  Tihosi ti tile, ti lwa;Tihosi ta Kanana ti lwe hi nkarhi wolowoETanaka ekusuhi ni mati ya Megido.A ti wu tekanga mpindzulo wa silivhere.
20  Tinyeleti ti lwe ti ri etilweni,Ti lwe na Sisera ti ri emintileni ya tona.
21  Xinambyana xa Kixoni xi ti khukhurile,Xinambyana xa le masikwini ya khale, xinambyana xa Kixoni.U ye emahlweni u kandziyela ntamu, Wena moya-xiviri wanga.
22  Masondzo ya tihanci ma handze hi nkarhi wolowoHikwalaho ka ku tsutsuma-tsutsuma ka tihanci takwe.
23  ‘Rhukani Merozi,’ ku vula ntsumi ya Yehovha,‘Rhukani vaaki va wona hi ku phindha-phindha,Hikuva a va n’wi pfunanga Yehovha,Ku pfuna Yehovha hi vanhu va matimba.’
24  Yayele nsati wa Hevere lowa Mukena u ta va la katekeke ngopfu exikarhi ka vavasati,U ta va la katekeke ngopfu exikarhi ka vavasati entsongeni.
25  U kombele mati, yena a n’wi nyika ntswamba;A tisa ntswamba lowu hlulukiweke wa lavakulu, hi nkambana lowukulu.
26  Hiloko a tshambuluta voko rakwe a khoma mhingu ya ntsonga,Ni voko rakwe ra xinene emhandzini ya lava va tirhaka hi matimba.A belela Sisera, a boxa nhloko yakwe,A tshovelela ni ku tsema xivandla xakwe lexi nga exikarhi ka mahlo ni tindleve.
27  A korhama exikarhi ka milenge yakwe, a wa, a ku lulululu;A korhama exikarhi ka milenge yakwe, a wa;Laha a weleke kona, u hluriwe kona.
28  Wansati u hlometele efasitereni, a n’wi languta,Mana wa Sisera a ri eka xisiva-fasitere,‘Ha yini kalichi rakwe ra nyimpi ri hlwele ku ta?Ha yini masondzo ya makalichi yakwe ma hlwele swonghasi?’
29  Vaxisati vo xiximeka lava tlhariheke lava nga exiyin’weni xa le henhla ku fana na yena va ta n’wi hlamula,Ina, u ta n’wi angula hi marito yakwe,
30  ‘Xana a va fanelanga va swi kuma, xana a va fanelanga va ava leswi swi phangiweke,Mbeleko—mimbeleko yimbirhi eka munhu un’wana ni un’wana la tiyeke emirini,Tinguvu leti pendiweke ta Sisera leti phangiweke, tinguvu leti pendiweke leti phangiweke,Nguvu leyi khavisiweke, nguvu leyi pendiweke, tinguvu timbirhi leti khavisiwekeTa tinhamu ta vanhu lava phangiweke?’
31  Xisweswo valala va wena hinkwavo a va love, Wena Yehovha,Naswona varhandziwa va wena a va fane ni loko dyambu ri huma hi matimba ya rona.” Naswona tiko a ra ha kavanyetiwanga emalembeni ya 40 lama landzeleke.
15  Endzhakunyana ka nkarhi, emasikwini yo tshovela koroni, Samsoni a endzela nsati wakwe a ri ni ximbutana. Kutani a ku: “Ndzi ta ya eka nsati wa mina ekamareni ra le mpfungwe.” Tata wakwe a nga n’wi pfumelelanga leswaku a nghena.
2  Kambe tata wakwe u te: “Kunene ndzi tibyele ndzi ku, ‘Handle ko kanakana u fanele u n’wi venga.’ Waswivo, ndzi n’wi nyikete nxangwana ya wena. Xana makwavo wa xisati lontsongo a nga antswi ku n’wi tlula? Ndzi kombela leswaku yena a va wa wena, ematshan’weni ya loyi un’wana.”
3  Hambiswiritano, Samsoni a ku eka vona: “Sweswi a ndzi fanelanga ndzi va ni nandzu eka Vafilisita loko ndzo tshuka ndzi va endla hi ndlela yo biha.”
4  Kutani Samsoni a tifambela, a khoma tinhlati ta 300, a teka swisana a hundzula mincila ya tona yi langutana, kutani a veka xisana xin’we exikarhi ka mincila yimbirhi, kwala xikarhi ka yona.
5  Hiloko a lumeka ndzilo eswisaneni, a ti rhumela emasin’wini ya mavele ya Vafilisita. Xisweswo a hisa hinkwaswo ku sukela enyandzeni ya mavele ku katsa ni mavele lama ha yimeke, ni mirhi ya vhinya ni mirhi ya mitlhwari.
6  Vafilisita va ku: “I mani la endleke leswi?” Kutani va ku: “I Samsoni mukon’wana wa Mutimna, hikuva u teke nsati wakwe a n’wi nyika nxangwana ya yena.” Hiloko Vafilisita va tlhandluka va ya n’wi hisa hi ndzilo yena ni tata wakwe.
7  Kutani Samsoni a va byela a ku: “Loko mi endlisa xileswi, a ku na nchumu wun’wana lowu ndzi faneleke ndzi wu endla loko ku nga ri ku tirihisela eka n’wina, endzhaku ka sweswo ndzi ta tshika.”
8  Hiloko a va ba, a fumba milenge ehenhla ka mindzhumbi hi ku dlaya vanhu vo tala, endzhaku ka sweswo a rhelela a ya tshama ebakweni ra ribye ra Etamu.
9  Endzhaku ka sweswo Vafilisita va fika va dzima mixaxa etikweni ra Yuda, va rhendzeleka etikweni ra Lehi.
10  Kutani vanhu va Yuda va ku: “Ha yini mi ta eka hi-​na?” vona va ku: “Hi tele ku ta tsimba Samsoni, hi n’wi endla leswi a hi endleke swona.”
11  Hiloko vavanuna va Yuda va 3 000 va rhelela va ya ebakweni ra ribye ra Etamu, va ku eka Samsoni: “Xana a wu swi tivi leswaku Vafilisita va hi fuma? Xana swi vula yini leswi u swi endleke eka hina?” Kutani a ku eka vona: “Hilaha va endleke hakona eka mina, ndzi endle hakona eka vona.”
12  Kambe va ku eka yena: “Hi tele ku ta ku tsimba, hi ku nyiketa evokweni ra Vafilisita.” Kutani Samsoni a ku eka vona: “Ndzi hlambanyeleni leswaku n’wina a mi nge ndzi hlaseli.”
13  Hiloko va ya emahlweni va ku eka yena: “E-e, kambe hi to ku tsimba ntsena, hi ku nyiketa evokweni ra vona; kambe a hi nge ku dlayi.” Kutani va n’wi boha hi mapindza mambirhi lamantshwa, va n’wi humesa eribyeni.
14  Loko ku ri yena, u fike etikweni ra Lehi, kasi loko ku ri Vafilisita, va be minkulungwana loko va hlangana na yena. Hiloko moya wa Yehovha wu sungula ku tirha eka yena, mapindza lawa a ma ri emavokweni yakwe, ma fana ni tingoti ta ntsembyana leti vavuriweke hi ndzilo, lerova tinsimbi takwe ti n’oka emavokweni yakwe.
15  Kutani a kuma rihlaya ro tsakama ra mbhongolo ya xinuna, a tshambuluta voko a ri teka, a dlaya vanhu va 1 000 ha rona.
16  Hiloko Samsoni a ku: “Hi rihlaya ra mbhongolo ya xinuna—nhulu yin’we, tinhulu timbirhi! Hi rihlaya ra mbhongolo ya xinuna ndzi dlaye vavanuna va 1 000.”
17  Kuteloko a heta ku vulavula, xikan’we-kan’we a lahla rihlaya leri a ri ri evokweni rakwe, kutani a thya ndhawu yoleyo Ramati-lehi.
18  Kutani a khomiwa hi torha lerikulu, a sungula ku huwelela eka Yehovha a ku: “Hi wena la nyikeke nandza wa wena ku ponisa loku lokukulu, xana sweswi ndzi fanele ndzi fa hi torha, ndzi wela evokweni ra lava va nga yimbangiki?”
19  Hiloko Xikwembu xi pfula khele leri fanaka ni tshuri leri a ri ri eLehi, mati ma sungula ku huma eka rona, a nwa, endzhaku ka sweswo moya wakwe wu vuya, a hanyanya. Hi yona mhaka leyi a thyeke ndhawu yoleyo vito ra Eni-hakore, leyi nga eLehi ku fikela esikwini leri.
20  A ya emahlweni a avanyisa Israyele emasikwini ya Vafilisita ku ringana malembe ya 20.
20  Kutani vana va Israyele hinkwavo va huma, ntshungu wu hlengeletana eka Yehovha eMizpa, kukota munhu un’we, ku sukela eDani ku ya fika eBera-xeba etlhelo ka tiko ra Giliyadi.
2  Hiloko varhangeri va vanhu hinkwavo ni tinyimba hinkwato ta Israyele va yima enhlengeletanweni ya vanhu va Xikwembu xa ntiyiso, vavanuna va 400 000 lava va fambaka hi milenge lava tamelaka banga.
3  Vana va Benjamini va twa leswaku vana va Israyele va tlhandlukele eMizpa. Kutani vana va Israyele va ku: “Vulavulani. Xana nchumu lowu wo biha wu endliwe njhani?”
4  Hiloko wanuna loyi, wa Mulevhi, nuna wa wansati la dlayiweke hi vomu, a ku: “A ku ri eGibiya, wa Benjamini, lowu ndzi fikeke eka wona, mina ni nsati wa mina lontsongo, leswaku hi etlela kona.
5  Kutani vini va tindhawu ta le Gibiya va ndzi pfukela, va rhendzela yindlu ku lwa na mina nivusiku. A va lava ku dlaya mina, kambe va pfinye nsati wa mina lontsongo, hakatsongo-tsongo a fa.
6  Kutani ndzi khoma nsati wa mina lontsongo ndzi n’wi tsemelela, ndzi n’wi rhumela ensin’wini yin’wana ni yin’wana ya ndzhaka ya Israyele, hikuva va endle ku tikhoma ko biha ni vuphukuphuku lebyi nyumisaka eIsrayele.
7  Waswivo! N’wina vana va Israyele hinkwenu, vulani rito ra n’wina ni xitsundzuxo laha.”
8  Kutani vanhu hinkwavo va yima kukota munhu un’we, va ku: “Un’wana ni un’wana wa hina a nge yi entsongeni wakwe, hambi ku ri ku hambukela endlwini yakwe.
9  Sweswi hi lowu nchumu lowu hi nga ta wu endla eGibiya. [A hi tlhandlukeni] hi vuhlolotwana ku lwa na wona.
10  Hi fanele hi teka vavanuna va khume eka vavanuna va 100 etinyimbeni hinkwato ta Israyele, ni vavanuna va 100 eka va 1 000, ni vavanuna va 1 000 eka va 10 000, leswaku hi kuma swakudya swa vanhu, leswaku va endla swo karhi ku lwa na Gibiya wa Benjamini, hikwalaho ka vuphukuphuku hinkwabyo lebyi nyumisaka lebyi va byi endleke eIsrayele.”
11  Kutani vavanuna hinkwavo va Israyele a va hlengeletane ku lwa ni muti va ri munhu un’we, va tirhisana.
12  Hikwalaho tinyimba ta Israyele ti rhumela vanhu eka vavanuna va tinyimba hinkwato ta Benjamini, va ku: “Xana i yini nchumu lowu wo biha lowu endliweke exikarhi ka n’wina?
13  Sweswi nyiketani vavanuna volavo, vavanuna lava nga pfuniki nchumu, lava nga eGibiya, leswaku hi va dlaya, a hi suseni hinkwaswo swo biha eIsrayele.” Vana va Benjamini a va swi lavanga ku yingisa rito ra vamakwavo, vana va Israyele.”
14  Kutani vana va Benjamini va hlengeletana va huma emitini ya Gibiya, leswaku va huma va ya lwa ni vana va Israyele.
15  Hiloko vana va Benjamini va hlengeletana esikwini rero emitini, vavanuna va 26 000 lava tamelaka banga, ku nga hlayiwi vaaki va Gibiya, lava ku hlawuriweke vavanuna va 700 eka vona.
16  Evanhwini lava hinkwavo, a ku ri ni vavanuna va 700 lava va hlawuriweke lava va tirhisaka ximatsi. Un’wana ni un’wana wa lava a a ri muhoxi wa maribye hi xipelupelu, a a nga hupi hambi ku ri mpimo wa nsisi.
17  Vavanuna va Israyele va hlengeletanile, va ri vavanuna va 400 000 lava tamelaka banga, ku nga hlayiwi nyimba ya Benjamini. Un’wana ni un’wana wa lava a a ri wanuna wa nyimpi.
18  Va suka va tlhandluka va ya eBethele va ya vutisisa Xikwembu. Kutani vana va Israyele va ku: “I mani eka hina la faneleke a tlhandluka a rhangela enyimpini yo lwa ni vana va Benjamini?” Yehovha a ku: “Yuda a a rhangele.”
19  Endzhaku ka sweswo va-​na va Israyele va pfuka nimixo va ya dzima mixaxa ku lwa na Gibiya.
20  Vavanuna va Israyele va huma ku ya lwa na Benjamini; vavanuna va Israyele va lunghekela nyimpi ku lwa na vona eGibiya.
21  Kutani vana va Benjamini va huma eGibiya, va lovisa vavanuna va 22 000 va Israyele esikwini rero.
22  Hambiswiritano, vanhu, ku nga vavanuna va Israyele, va tikomba va ri ni xivindzi, va tlhela va lunghekela nyimpi endhawini leyi a va hlome eka yona esikwini ro sungula.
23  Hiloko vana va Israyele va tlhandluka, va rila emahlweni ka Yehovha ku fikela nimadyambu, va vutisa Yehovha, va ku: “Xana ndzi fanele ndzi tlhela ndzi ya lwa ni vana va Benjamini makwerhu?” Yehovha a ku: “Tlhandluka u ya lwa na yena.”
24  Kutani vana va Israyele va tshinelela vana va Benjamini esikwini ra vumbirhi.
25  Benjamini na yena a huma eGibiya ku ta hlangana na vona esikwini ra vumbirhi, va tlhela va lovisa vavanuna va 18 000 exikarhi ka vana va Israyele, hinkwavo ka vona lava va tamelaka banga.
26  Hikwalaho ka sweswo vana va Israyele hinkwavo, ni vanhu hinkwavo va tlhandluka va ya eBethele, va rila, va tshama emahlweni ka Yehovha, va titsona swakudya esikwini rero ku fikela nimadyambu, va nyikela magandzelo yo hisiwa ni magandzelo ya xinakulobye emahlweni ka Yehovha.
27  Endzhaku ka sweswo vana va Israyele va vutisa Yehovha, tanihi leswi a ku ri ni areka ya ntwanano wa Xikwembu xa ntiyiso emasikwini wolawo.
28  Kutani Finiyasi, n’wana wa Eliyazara, n’wana wa Aroni a a yime emahlweni ka yona emasikwini wolawo, a ku: “Xana ndzi fanele ndzi huma nakambe ndzi ya lwa ni vana va Benjamini makwerhu kumbe ndzi tshika?” Yehovha a ku: “Tlhandluka, hikuva mundzuku ndzi ta n’wi nyiketa evokweni ra wena.”
29  Hiloko Israyele a veka vavanuna va tumbelela Gibiya matlhelo hinkwawo.
30  Vana va Israyele va tlhandluka ku ya lwa ni vana va Benjamini esikwini ra vunharhu, va fola va hlomile ku lwa na Gibiya, ku fana ni le minkarhini leyin’wana.
31  Loko vana va Benjamini va huma ku ya hlangana ni vanhu lava, va kokiwe va huma emutini. Kutani, ku fana ni le minkarhini leyin’wana, va sungula ku dlayetela vanhu lava vavisekeke ngopfu emagondzweni lamakulu, rin’wana ra wona ri tlhandlukelaka eBethele rin’wana eGibiya, ensin’wini, kwalomu ka vavanuna va 30 va Israyele.
32  Hiloko vana va Benjamini va sungula ku vula va ku: “Ha va hlula ku fana ni le ku sunguleni.” Loko ku ri vana va Israyele, va ku: “A hi balekeni, kunene hi ta va koka va huma emutini va ta emagondzweni lamakulu.”
33  Kutani vavanuna hinkwavo va Israyele va huma etindhawini ta vona, va lunghekela nyimpi eBali-tamara, loko vavanuna va Israyele lava a va tumbelerile va huma etindhawini ta vona va hlasela tindhawu ta le kusuhi na Gibiya.
34  Kutani vavanuna va 10 000 lava hlawuriweke etikweni hinkwaro ra Israyele va fika emahlweni ka Gibiya, nyimpi a yi hisa; va ka Benjamini a va nga swi tivi leswaku khombo ri le kusuhi ni ku va wela.
35  Yehovha a hlula Benjamini emahlweni ka Israyele, lerova vana va Israyele esikwini rero va lovisa eka Benjamini vavanuna va 25 100, hinkwavo lava tamelaka banga.
36  Hambiswiritano, vana va Benjamini a va ehleketa leswaku vavanuna va Israyele va ta hluriwa loko va ya emahlweni va baleka Benjamini, hikuva a va tshembe lava a va va vekile va tumbelela Gibiya.
37  Loko ku ri lava va tumbeleleke, va endla hi ku hatlisa, va tsutsuma va nghena eGibiya. Kutani lava tumbeleleke va hangalaka ni ku hlasela muti hinkwawo hi banga.
38  Vavanuna va Israyele a va twanane ni lava va tumbeleleke leswaku va va endlela xikombiso hi musi lowu tlhandlukaka emutini.
39  Loko vana va Israyele va hundzuluka enyimpini, Benjamini a sungula ku dlaya vavanuna va 30 lava va vavisekeke ngopfu exikarhi ka Israyele, hikuva a va ku: “Swi le rivaleni leswaku ha va hlula ku fana ni le nyimpini yo sungula.”
40  Kutani xikombiso xi sungula ku tlhandluka emutini xi ri musi lowukulu. Loko Benjamini a hundzuluxela xikandza xakwe endzhaku, waswivo, muti hinkwawo a wu tlhandlukela etilweni.
41  Kavaloko vavanuna va Israyele va hundzuluka, vavanuna va Benjamini a va karhatekile, hikuva a va swi vona leswaku khombo ri va fikerile.
42  Hiloko va hundzuluka emahlweni ka vana va Israyele va ya etlhelo ra le mananga, nyimpi yi va landzelela ekusuhi, loko vavanuna lava a va huma emutini va ri karhi va va lovisa exikarhi ka vona.
43  Va rhendzela Benjamini. Va n’wi hlongorisa a pfumala ndhawu yo wisela eka yona. Va n’wi kandziyela hi ku kongoma emahlweni ka Gibiya ku ya evuhuma-dyambu.
44  Eku heteleleni ku wa vavanuna va 18 000 va Benjamini, hinkwavo ka vona va ri vavanuna va vurhena.
45  Xisweswo va hundzuluka va balekela emananga eribyeni ra Rimoni. Va kukula vavanuna va 5 000 emagondzweni lamakulu, va va landzelela ekusuhi ku ya fika eGidomo, kutani va dlaya vavanuna va 2 000 lava engetelekeke eka vona.
46  Emakumu vavanuna hinkwavo va Benjamini lava weke esikwini rero a va ri vavanuna va 25 000 lava tamelaka banga, hinkwavo ka vona ku ri vavanuna va vurhena.
47  Kambe vavanuna va 600 va hundzuluka va balekela emananga eribyeni ra Rimoni, va hambeta va tshama eribyeni ra Rimoni tin’hweti ta mune.
48  Vavanuna va Israyele va vuya eku lweni ni vana va Benjamini, va ya emahlweni va dlaya lava a va ri emutini hi banga, ku sukela eka vanhu ku ya eka xifuwo, ni hinkwaswo leswi kumekeke. Nakambe, miti hinkwayo leyi kumekeke va yi hise hi ndzilo.
1  Endzhaku ka ku fa ka Yoxuwa, vana va Israyele va vutisa Yehovha, va ku: “I mani eka hina la nga ta rhanga a tlhandluka a ya lwa ni Vakanana?”
2  Hiloko Yehovha a ku: “Yuda u ta tlhandluka. Maswivo! Kunene ndzi ta nyiketa tiko evokweni rakwe.”
3  Kutani Yuda a byela Simiyoni makwavo a ku: “Tlhandluka na mina hi ya endhawini leyi ndzi yi kumeke hi vuhlolotwana bya mina, a hi lwe ni Vakanana, na mina ndzi ta famba na wena endhawini leyi u yi kumeke hi vuhlolotwana bya wena.” Hiloko Simiyoni a famba na yena.
4  Yuda a tlhandluka, kutani Yehovha a nyikela Vakanana ni Vaperezi evokweni ra vona, lerova va va hlula eBezeki, vavanuna va 10 000.
5  Loko va kuma Adoni-bezeki eBezeki, va lwe na yena kutani va hlula Vakanana ni Vaperezi.
6  Loko Adoni-bezeki a baleka, va n’wi hlongorisile, va n’wi khoma, va tsema makhudzu ya mavoko yakwe ni makhudzu ya milenge yakwe.
7  Hiloko Adoni-bezeki a ku: “A ku ri ni tihosi ta 70 leti a ti tsemiwe makhudzu ya mavoko ni makhudzu ya milenge leti a ti rholela swakudya ehansi ka tafula ra mina. Xikwembu xi ndzi tlherisele hilaha ndzi endleke hakona.” Endzhaku ka sweswo va n’wi yisa eYerusalema kutani a fela kona.
8  Ku tlula kwalaho, vana va Yuda va lwe na Yerusalema kutani va wu teka, va wu hlasela hi banga, muti va wu nyiketa endzilweni.
9  Endzhaku ka sweswo vana va Yuda va rhelela ku ya lwa ni Vakanana lava a va tshama endhawini ya tintshava na Negebu na Xefela.
10  Hiloko Yuda a famba a ya hlasela Vakanana lava a va tshama eHebroni (vito ra Hebroni emahlweni ka sweswo a ku ri Kiriyati-aba), kutani va dlaya Sexayi na Ahimani na Talimayi.
11  Kutani va hundza kwalaho va ya hlasela vaaki va Debiri. (Vito ra Debiri emahlweni ka sweswo a ku ri Kiriyati-sefere.)
12  Hiloko Kalebe a ku: “Loyi a nga ta hlasela Kiriyati-sefere a wu teka, waswivo, ndzi ta n’wi nyika Akisa n’wana wa mina a va nsati wakwe.”
13  Kutani Otiniyele n’wana wa Kenazi, makwavo lontsongo wa Kalebe, a wu teka. Hiloko a n’wi nyika Akisa n’wana wakwe a va nsati wakwe.
14  Loko a ha ya ekaya, a n’wi kucetela ku kombela nsimu eka tata wakwe. Hiloko a phokotela mavoko a ri ehenhla ka mbhongolo. Kutani Kalebe a ku eka yena: “U lava yini?”
15  Yena a ku: “Ndzi nyike nkateko, hikuva u ndzi nyike xiphemu xa le dzongeni xa tiko, u fanele u ndzi nyika Guloti-mayima.” Hiloko Kalebe a n’wi nyika Guloti ya le Henhla na Guloti ya le Hansi.
16  Vana va Mukena, lava Muxe a a ri mukon’wana wa vona, va humelela emutini wa mirhi ya micindzu va ri ni vana va Yuda emananga ya Yuda, lawa a ma ri edzongeni wa Aradi. Kutani va famba va ya tshama ni vanhu.
17  Kambe Yuda a famba na Simiyoni makwavo, va hlasela Vakanana lava a va tshama eSefata, va wu nyikela endzovisweni. Hikwalaho vito ra muti a wu vitaniwa Horma.
18  Endzhaku ka sweswo Yuda a teka Gaza ni ndhawu ya wona na Axikeloni ni ndhawu ya wona na Ekroni ni ndhawu ya wona.
19  Yehovha a hambeta a va na Yuda, lerova a tshama endhawini ya tintshava, kambe a tsandzeka ku hlongola vaaki va rivala ra le hansi, hikuva a va ri ni makalichi ya nyimpi lama nga ni switsemo swa nsimbi.
20  Kutani Hebroni va wu nyika Kalebe, hilaha Muxe a tshembiseke hakona, hiloko a hlongola vana vanharhu va Anaka kwalaho.
21  Vana va Benjamini a va va hlongolanga Vayebusi lava a va tshama eYerusalema; kambe Vayebusi va hambete va tshama ni vana va Benjamini eYerusalema ku ta fikela esikwini leri.
22  Hi nkarhi lowu fanaka yindlu ya Yosefa na yona yi tlhandlukele eBethele, Yehovha a a ri na vona.
23  Yindlu ya Yosefa yi sungula ku kambela Bethele (phela, emahlweni ka sweswo vito ra muti wolowo a ku ri Luzi),
24  varindzi va vona munhu a huma emutini. Kutani va ku eka yena: “Hi kombela u hi komba ndlela yo nghena emutini, kunene hi ta va ni musa eka wena.”
25  Hiloko munhu loyi a va komba ndlela yo nghena emutini; kutani va hlasela muti hi banga, kambe va tshika munhu yoloye a famba ni ndyangu wakwe hinkwawo.
26  Kutani munhu loyi a ya etikweni ra Vaheti a ya aka muti, a wu thya vito ra Luzi. I vito ra wona ku ta fikela esikwini leri.
27  Manase a nga wu tekanga Beta-xeyani ni swimitana leswi swi titshegeke ha wona, na Tanaka ni swimitana leswi swi titshegeke ha wona ni vaaki va Dori ni swimitana leswi swi titshegeke ha wona, ni vaaki va Ibileyamu ni swimitana leswi swi titshegeke ha wona ni vaaki va Megido ni swimitana leswi swi titshegeke ha wona, kambe Vakanana va hambeta va tshama etikweni leri.
28  Kutani Israyele a va ni matimba, ivi a veka Vakanana entirhweni wo sindzisiwa, a va va hlongolanga hi ku helela.
29  Hambi ku ri Efrayimi a nga va hlongolanga Vakanana lava a va tshama eGezere, kambe Vakanana va hambete va tshama exikarhi ka vona eGezere.
30  Zebuloni a nga va hlongolanga vaaki va Kitironi ni vaaki va Nahaloli, kambe Vakanana va ye emahlweni va tshama exikarhi ka vona kutani ku va vona lava endlaka ntirho wo sindzisiwa.
31  Axere a nga va hlongolanga vaaki va Ako ni vaaki va Sidoni na Ahilabu na Akizibi na Heliba na Afiki na Rehobo.
32  Va ka Axere va ya emahlweni va tshama exikarhi ka Vakanana lava a va tshama etikweni rero, hikuva a va va hlongolanga.
33  Neftali a nga va hlongolanga vaaki va Beta-xemexe ni vaaki va Beta-anata, kambe va ye emahlweni va tshama exikarhi ka Vakanana lava a va tshama etikweni rero; ni vaaki va Beta-xemexe ni va Beta-anata ku va vona lava va va endlelaka ntirho wo sindzisiwa.
34  Vaamori va hambeta va sivelela vana va Dani endhawini ya tintshava, hikuva a va va pfumelelanga ku rhelela erivaleni ra le hansi.
35  Kutani Vaamori va hambeta va tshama eNtshaveni ya Heresi eAyaloni na Xalabimi. Kambe voko ra yindlu ya Yosefa ri va matimba swinene lerova va va sindzisa ku tirha ntirho wo tika.
36  Ndhawu ya Vaamori a yi sukela entlhandlukweni wa Akrabimi, ku sukela eSela ku ya ehenhla.
2  Kutani ntsumi ya Yehovha yi tlhandluka ku suka eGiligala yi ya eBokimi, yi ku: “Ndzi mi humese aEgipta ndzi mi tisa etikweni leri ndzi ri hlambanyeleke vatata wa n’wina. Ku tlula kwalaho, ndzi te, ‘A ndzi nge pfuki ndzi wu tlurile ntwanano wa mina na n’wina.
2  Loko ku ri n’wina, mi nga tshuki mi endla ntwanano ni vaaki va tiko leri. Mi fanele mi hirimuxa tialitari ta vona.’ Kambe a mi ri yingisanga rito ra mina. Ha yini mi endle leswi?
3  Hiloko mina ndzi ku, ‘A ndzi nge va hlongoli emahlweni ka n’wina, va fanele va va mintlhamu eka n’wina, naswona swikwembu swa vona swi fanele swi va ndzingo eka n’wina.’”
4  Hi ku hatlisa loko ntsumi ya Yehovha yi vule marito lawa eka vana va Israyele hinkwavo, vanhu va sungula ku tlakusa marito ya vona va rila.
5  Hikwalaho va thya vito ra ndhawu yoleyo va ku i Bokimi. Va endlela Yehovha xitlhavelo kwalaho.
6  Kuteloko Yoxuwa a ntshunxe vanhu, vana va Israyele va tifambela, un’wana ni un’wana endzhakeni yakwe, a tshama etikweni leri.
7  Vanhu va ya emahlweni va tirhela Yehovha emasikwini hinkwawo ya Yoxuwa ni le masikwini hinkwawo ya vakulukumba lava va engeteleke masiku ya vona endzhaku ka Yoxuwa, ni lava va voneke ntirho hinkwawo lowukulu wa Yehovha lowu a wu endleleke Israyele.
8  Kutani Yoxuwa n’wana wa Nuni, nandza wa Yehovha, a fa a ri ni malembe ya 110.
9  Hiloko va n’wi lahla endhawini ya ndzhaka yakwe eTiminata-heresi, endhawini ya tintshava ya Efrayimi, en’walungwini wa Ntshava ya Gaxi.
10  Xitukulwana xexo hinkwaxo xi lahliwe eka vatata wa xona, kutani ku pfuka xitukulwana xin’wana endzhaku ka xona lexi a xi nga n’wi tivi Yehovha hambi wu ri ntirho lowu a wu endleleke Israyele.
11  Vana va Israyele va endla swo biha ematihlweni ya Yehovha ni ku tirhela Vabali.
12  Hikwalaho va tshika Yehovha Xikwembu xa vatata wa vona loyi a va humeseke etikweni ra Egipta, kutani va landzela swikwembu swin’wana eka swikwembu swa vanhu lava a va va rhendzerile, va swi nkhinsamela, lerova va hlundzukisa Yehovha.
13  Kutani va tshika ku tirhela Yehovha, va tirhela Bali ni swifaniso swa Axitoreti.
14  Hiloko ku hlundzuka ka Yehovha ku pfurhela Israyele, lerova a va nyiketa emavokweni ya vaphangi, va sungula ku va phangela; a va xavisa evokweni ra valala va vona lava va va rhendzeleke, a va nga ha swi koti ku jamelana ni valala va vona.
15  Kun’wana ni kun’wana laha a va ya kona, voko ra Yehovha a ri ri ehenhla ka vona leswaku va weriwa hi khombo, hilaha Yehovha a vuleke hakona ni hilaha Yehovha a va hlambanyeleke hakona; kutani va va ni mahlomulo lamakulu ngopfu.
16  Hiloko Yehovha a veka vaavanyisi, va va ponisa evokweni ra vaphangi.
17  A va va yingisanga ni vaavanyisi va vona, kambe va ve ni rimbewu leri nga amukelekiki ni swikwembu swin’wana, va swi nkhinsamela. Va hambuka hi ku hatlisa endleleni leyi vatata wa vona va fambeke ha yona ya ku yingisa swileriso swa Yehovha. A va endlanga tano.
18  Loko Yehovha a va vekela vaavanyisi, Yehovha a a va ni muavanyisi yoloye, a va ponisa evokweni ra valala va vona emasikwini hinkwawo ya muavanyisi yoloye; Yehovha a a tisola hikwalaho ka ku konya ka vona hikuva vatshikileri va vona a va va yingayingisa.
19  Loko muavanyisi a fa, a va hundzuluka va endla hi ndlela leyi onhakeke ngopfu ku tlula vatata wa vona hi ku landzelela swikwembu swin’wana va swi tirhela ni ku swi nkhinsamela. A va tshikanga mahanyelo ya vona ni ku sihalala ka vona.
20  Eku heteleni ku hlundzuka ka Yehovha ku pfurhela Israyele ivi a ku: “Hikwalaho ka leswi tiko leri ri tluleke ntwanano wa mina lowu ndzi wu leriseke vatata wa rona naswona ri nga ri yingisangiki rito ra mina,
21  na mina, a ndzi nge ri hlongoli tiko ni rin’we emahlweni ka vona eka matiko lawa Yoxuwa a ma siyeke loko a fa,
22  leswaku ndzi ta ringa Israyele ha wona, ku vona loko va ta hlayisa ndlela ya Yehovha hi ku famba eka yona hilaha vatata wa vona va yi hlayiseke hakona, kumbe e-e.”
23  Hiloko Yehovha a tshika matiko lawa ma tshama, a nga ma hlongolanga hi ku hatlisa, naswona a nga ma nyiketanga evokweni ra Yoxuwa.
3  Hi lawa matiko lawa Yehovha a ma tshikeke ma sala leswaku a ta ringa Israyele ha wona, hileswaku, hinkwawo lawa a ma nga si tshama ma langutana ni tinyimpi ta Kanana;
2  a a endlela ntsena leswaku switukulwana swa vana va Israyele swi ta va ni ntokoto, leswaku a swi dyondzisa nyimpi, hileswaku, lava va nga siki tshama va langutana ni swilo swo tano:
3  Tihosi ta ntlhanu leti tirhisanaka ta Vafilisita, Vakanana hinkwavo, ni Vasidoni ni Vahivhi lava a va tshama eNtshaveni ya Lebanoni ku sukela eNtshaveni ya Bali-hermoni ku ya fika evunghenweni bya Hamati.
4  A va hambeta va va switirho swo ringa Vaisrayele ku vona loko va ta yingisa swileriso swa Yehovha leswi a swi leriseke vatata wa vona ha Muxe.
5  Vana va Israyele a va tshama exikarhi ka Vakanana, Vaheti ni Vaamori ni Vaperezi ni Vahivhi ni Vayebusi.
6  Kutani va teka vana va vona va vanhwanyana va va vasati va vona, ni vana va vona va vanhwanyana va va nyiketa eka vana va vona va majaha, va tirhela swikwembu swa vona.
7  Hi ndlela yoleyo vana va Israyele va endla swo biha ematihlweni ya Yehovha, va rivala Yehovha Xikwembu xa vona, va tirhela Vabali ni timhandzi to kwetsima.
8  Hiloko ku hlundzuka ka Yehovha ku pfurhela Israyele, lerova a va xavisa evokweni ra Kuxani-rixatayimi hosi ya Mesopotamiya; vana va Israyele va hambeta va tirhela Kuxani-rixatayimi malembe ya nhungu.
9  Vana va Israyele va sungula ku vitana Yehovha leswaku a va pfuna. Hiloko Yehovha a veka muponisi leswaku a ponisa vana va Israyele, Otiniyele n’wana wa Kenazi, makwavo lontsongo wa Kalebe.
10  Kutani moya wa Yehovha wu fika ehenhla ka yena, a va muavanyisi wa Israyele. Loko a huma a ya enyimpini, Yehovha a nyiketa Kuxani-rixatayimi hosi ya Siriya evokweni rakwe lerova voko rakwe ri hlula Kuxani-rixatayimi.
11  Endzhaku ka sweswo tiko a ri kavanyetiwanga ku ringana malembe ya 40. Eku heteleleni Otiniyele n’wana wa Kenazi a fa.
12  Vana va Israyele va tlhela va endla swo biha ematihlweni ya Yehovha. Hiloko Yehovha a endla leswaku Egiloni hosi ya Mowabu a va ni matimba ehenhla ka Israyele, hikuva va endle swo biha ematihlweni ya Yehovha.
13  Ku tlula kwalaho, a va hlengeletela vana va Amone na Amaleke ku lwa na vona. Kutani va famba va ya hlasela Israyele va teka muti lowu nga ni mirhi ya micindzu.
14  Vana va Israyele va ya emahlweni va tirhela Egiloni hosi ya Mowabu malembe ya 18.
15  Vana va Israyele va sungula ku kombela Yehovha leswaku a va pfuna. Hiloko Yehovha a va vekela muponisi, Ehudi n’wana wa Gera, lowa ka Benjamini, wanuna la tirhisaka voko ra ximatsi. Hi ku famba ka nkarhi vana va Israyele va rhumela ndzuvo ha yena wu ya eka Egiloni hosi ya le Mowabu.
16  Hi nkarhi wolowo Ehudi a a tiendlele banga leri tsemaka matlhelo hamambirhi, a ri lehe xisungunu xin’we. Hiloko a ri khama ehansi ka nguvu yakwe endzhumbini wakwe wa xinene.
17  Kutani a nyikela ndzuvo eka Egiloni hosi ya Mowabu. Egiloni a a ri wanuna wo nyuhela ngopfu.
18  Kuteloko a hete ku nyikela ndzuvo, hiloko a hlongola vanhu va huma, lava rhwalaka ndzuvo.
19  Yena a tlhelela emikovotlweni leyi a yi ri eGiligala, a ku: “Ndzi ku khomele rito ra xihundla, Wena hosi.” Hiloko yona yi ku: “Miyela!” Kutani hinkwavo lava a va yime va yi rhendzela va suka eka yona.
20  Kutani Ehudi a ya eka yona tanihi leswi a yi tshame ekamareni ra yona ra le henhla elwangwini ro titimela. Hiloko Ehudi a ku: “Ndzi ku khomele rito ra Xikwembu.” Kutani yona yi tlakuka exiluvelweni xa yona.
21  Hiloko Ehudi a tshambuluta voko rakwe ra ximatsi a hlomula banga endzhumbini wakwe wa xinene, a ri tlhava ekhwirini ra yona.
22  Xikhomo xi ya emahlweni xi nghena xi landzela banga, lerova mafurha ma funengeta banga leri, hikuva a nga ri hlomulanga banga ekhwirini rakwe, kutani thyaka ri sungula ku huma.
23  Hiloko Ehudi a huma hi mbhovo wa moya, kambe a pfala timbanti ta le kamareni ra le henhla elwangwini loko a humile, a lotlela.
24  Yena a huma. Malandza yakwe ma ta, ma sungula ku languta, tinyangwa ta kamara ra le henhla ka lwangu a ti lotleriwile. Hiloko ma ku: “Wa ha tipfuna ekamareni ra le mpfungwe, lero titimela.”
25  Ma hambeta ma rindza ku fikela loko ma khomiwa hi tingana, waswivo, a ku nga ri na munhu la pfulaka tinyangwa ta kamara ra le henhla ka lwangu. Hiloko ma teka xilotlelo, ma ti pfula, waswivo, hosi ya wona a yi wele emisaveni, yi file!
26  Loko ku ri Ehudi, u baleke loko ma ha rhendzeleka, u hundze hi le mikovotlweni a balekela eSeyira.
27  Kuteloko a fika kwalaho a sungula ku yimba nanga endhawini ya tintshava ya Efrayimi; vana va Israyele va sungula ku rhelela na yena endhawini ya tintshava, yena a va rhangela.
28  Hiloko a va byela a ku: “Ndzi landzeleni, hikuva Yehovha u nyikete valala va n’wina, Vamowabu evokweni ra n’wina.” Kutani va n’wi landzela ivi va teka mahlaluko ya Yordani lama langutaneke ni Vamowabu, a va pfumelelanga munhu leswaku a hundza.
29  Hi nkarhi wolowo va dlaya Vamowabu, vavanuna va kwalomu ka 10 000, un’wana ni un’wana la nga ni matimba ni un’wana ni un’wana la nga ni vurhena; a nga kona ni un’we la balekeke.
30  Hiloko Mowabu a va ehansi ka voko ra Israyele esikwini rero; naswona tiko a ra ha tlhelanga ri kavanyetiwa malembe ya 80.
31  Endzhaku ka yena ku va na Xamugari n’wana wa Anati, a dlayetela Vafilisita, vavanuna va 600, hi risungunu ra tihomu; na yena a ponisa Israyele.
12  Kutani vana va Efrayimi a va hlengeletanile va pelela etlhelo ra n’walungu ivi va ku eka Yefta: “Ha yini u pelele ku ya lwa ni vana va Amone, kambe hina u nga hi rhambi leswaku hi famba na wena? Yindlu ya wena hi ta yi hisa hi ndzilo.”
2  Kambe Yefta a ku eka vona: “Ndzi ve mulwi lonkulu, mina ni vanhu va mina, hi lwa ni vana va Amone. Ndzi kombele leswaku mi ndzi pfuna, kambe a mi ndzi ponisanga evokweni ra vona.
3  Loko ndzi vona leswaku a mi nga ri muponisi, kutani ndzi tiyimisela ku veka moya-xiviri wa mina exandleni xa mina, ndzi famba ku ya lwa ni vana va Amone. Hiloko Yehovha a va nyiketa evokweni ra mina. Kutani, ha yini mi ndzi pfukela esikwini leri ku lwa na mina?”
4  Hi ku hatlisa Yefta a hlengeleta vavanuna hinkwavo va Giliyadi, a lwa na Efrayimi; vavanuna va Giliyadi va dlaya Efrayimi, hikuva va te: “N’wina vanhu va Giliyadi, mi balekile emahlweni ka Efrayimi, endzeni ka Efrayimi, endzeni ka Manase.”
5  Kutani Giliyadi a teka mahlaluko ya Yordani emahlweni ka va ka Efrayimi; loko vavanuna va ka Efrayimi lava va balekaka va ku: “Ndzi kombela ku tsemakanya,” kutani vavanuna va Giliyadi va va vutisa va ku: “Xana u wa ka Efrayimi?” Loko a ku: “E-e,”
6  kutani a va ku eka yena: “Hi kombela u ku Xiboleti.” Yena a ku: “Siboleti,” tanihi leswi a a nga swi koti ku ri vula kahle rito leri. Xisweswo a va n’wi khoma, va n’wi dlayela emahlalukweni ya Yordani. Kutani ku wa vanhu va 42 000 va Efrayimi.
7  Yefta a ya emahlweni a avanyisa Israyele malembe ya tsevu, endzhaku ka sweswo Yefta lowa Mugiliyadi a fa, a lahliwa emutini wakwe eGiliyadi.
8  Kutani Ibizani la humaka eBetlehema a sungula ku avanyisa Israyele endzhaku kakwe.
9  Hiloko a va ni vana va majaha va 30 ni va vanhwanyana va 30. A rhumela rito ehandle, kutani vana vakwe va majaha va tiseriwa vanhwanyana va 30 ehandle. A ya emahlweni a avanyisa Israyele malembe ya nkombo.
10  Kutani Ibizani a fa, a lahliwa eBetlehema.
11  Endzhaku kakwe, Elone wa le Zebuloni a sungula ku avanyisa Israyele. A ya emahlweni a avanyisa Israyele malembe ya khume.
12  Kutani Elone lowa le Zebuloni a fa, a lahliwa le Ayaloni etikweni ra Zebuloni.
13  Endzhaku kakwe Abidoni n’wana wa Hilele lowa Mupiratoni a sungula ku avanyisa Israyele.
14  A va ni vana va majaha va 40 ni vatukulu va majaha va 30, lava a va gada timbhongolo letikulu ta 70. A ya emahlweni a avanyisa Israyele malembe ya nhungu.
15  Kutani Abidoni n’wana wa Hilele lowa Mupiratoni a fa, a lahliwa le Piratoni etikweni ra Efrayimi entshaveni ya Vaamaleke.
