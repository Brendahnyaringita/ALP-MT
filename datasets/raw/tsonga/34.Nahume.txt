1  Ku avanyisiwa ka Ninivha: Buku ya xivono xa Nahume lowa Muelikoxo:
2  Yehovha i Xikwembu lexi lavaka ku tinyiketela loku hlawulekeke, lexi rihiselaka; Yehovha wa rihisela naswona wa kariha. Yehovha wa tirihisela eka swirha swa yena, naswona u karihela valala va yena.
3  Yehovha u hlwela ku hlundzuka naswona u ni matimba lamakulu, Yehovha a nge tshiki ku xupula. Ndlela ya yena yi le mhehweni ni le xidzedzeni, papa lerikulu i mapa ya milenge yakwe.
4  U tshinya lwandle, a ri omisa; entiyisweni u omisa milambu hinkwayo. Baxani na Karimeli ti vunile, ku rhumbuka ka Lebanoni ku vunile.
5  Tintshava ti ninginikile hikwalaho ka yena, switsunga swi n’okile. Misava yi ta ninginika hikwalaho ka xikandza xa yena; ni tiko leri noneke swin’we ni vanhu hinkwavo lava tshamaka eka rona.
6  I mani loyi a nga yimaka emahlweni ka xigwevo xa yena? I mani loyi a nga yimaka a langutana ni ku hlundzuka ka yena lokukulu? Kunene vukarhi bya yena byi ta chuluriwa ku fana ni ndzilo, naswona maribye ma ta hirimuxiwa hikwalaho ka yena.
7  Yehovha hi lonene, i khokholo esikwini ra maxangu. U xiya lava va lavaka vutumbelo eka yena.
8  Hikuva u ta herisa ndhawu ya muti lowu hi ndhambi, munyama wu ta hlongorisa valala va yena.
9  Xana i yini lexi mi nga xi anakanyaka ku lwa na Yehovha? U herisa hilaha ku heleleke. Maxangu a ma nge vi kona ra vumbirhi.
10  Hambileswi va tsondzelanaka ku fana ni mitwa, nileswi va endlaka onge va dakwisiwe hi byala bya mavele, kunene va ta lovisiwa ku fana ni mahlanga lama omeke hi ku helela.
11  Entiyisweni eka wena ku ta huma loyi a anakanyaka swo biha ku lwa na Yehovha, loyi a bohaka makungu ya leswi nga riki swa nkoka.
12  Yehovha u te: “Hambileswi a va ri exiyin’weni lexi heleleke nileswi a ku ri ni vo tala va xiyimo xexo, va fanele va lovisiwa va ri exiyin’weni xexo; ku fanele ku hundza munhu. Kunene ndzi ta ku xanisa, leswaku ndzi nga ha tlheli ndzi ku xanisa.
13  Kutani ndzi ta tshova joko ra yena leri nga ehenhla ka wena, ni switsimbo leswi nga ehenhla ka wena ndzi ta swi tsema hi le xikarhi.
14  Yehovha u lerisile malunghana na wena, ‘A ku nge he byariwi nchumu xa vito ra wena. Endlwini ya swikwembu swa wena ndzi ta tsema xifaniso lexi vatliweke ni xifaniso lexi n’okisiweke. Ndzi ta ku endlela xilahlo, hikuva a wu vanga nchumu nikatsongo.’
15  “Waswivo! Ehenhla ka tintshava ku ni milenge ya lo-​yi a tisaka mahungu lamanene, loyi a twarisaka ku rhula. Wena Yuda, tlangela minkhuvo ya wena. Hetisisa switshembiso swa wena leswi hlambanyiweke; hikuva ku hava munhu la nga pfuniki nchumu la nga ta tlhela a tsemakanya eka wena. Kunene u ta dlayiwa hi ku helela.”
2  Loyi a hangalasaka u humelele emahlweni ka xikandza xa wena. Onge ndhawu leyi tiyisiweke yi nga hlayisiwa. Langutela ndlela. Tiyisa masenge. Tinyike matimba lamakulu.
2  Kunene Yehovha u ta hlengeleta ku tinyungubyisa ka Yakobe, ku fana ni ku tinyungubyisa ka Israyele, hikuva lava va thangulaka va va thangurile; swihluke swa vona va swi onhile.
3  Xitlhangu xa vavanuna va yena va matimba xi pendiwe xi va xo tshwuka; vavanuna va yena va ntamu lowukulu va ambale nguvu ya xivunguvungu. Esikwini leri a lunghekaka ha rona, kalichi ya nyimpi yi nghenisiwe mabawuti ya nsimbi yo kotisa ndzilo, naswona mafumu ya murhi wa yunipa ma tsekatseka.
4  Makalichi ya nyimpi ma tshamela ku tsutsuma ma nga lawuleki eswitarateni. Ma tshamela ku ya ehansi ni le henhla emintsendzeleni. Ma languteka ku fana ni swisana. Ma tshamela ku tsutsuma ku fana ni tindlati.
5  U ta tsundzuka vanhu va yena lavakulu. Va ta khunguvanyeka loko va famba. Va ta hatlisela erirhangwini ra wona, kutani rihlampfu ri fanele ku simekiwa ri tiya.
6  Kunene tinyangwa ta milambu ti ta pfuriwa, ni xigodlo xi ta hela.
7  Xi yimisiwile; wu fununguriwile; kunene wu ta tekiwa, vanhwanyana va yena lava nga mahlonga va ta va ni xiviti, ku fana ni mpfumawulo wa matuva, ma tshamela ku tiba timbilu.
8  Kutani Ninivha, ku sukela emasikwini ya ku va kona ka yena, a a fana ni xidziva xa mati; kambe va baleka. “Yimani mi nga fambi! Yimani mi nga fambi!” Kambe a nga kona loyi a tlhelaka.
9  Phangani silivhere; phangani nsuku; hikuva swilo leswi hleriweke a swi pimiwanga. Ku ni ntsengo lowukulu wa swilo leswi navelekaka swa mixaka hinkwayo.
10  Vuhava ni ku pfumala nchumu, ni muti lowu wu mbundzumuxiweke! Kutani mbilu ya n’oka, matsolo ma gudlagudla, masenge hinkwawo ma ni switlhavi leswikulu; loko ku ri swikandza swa vona hinkwavo, swa chava.
11  Byi kwihi byetlelo bya tinghala, ni bako ra swinghalana swa ntshiva, laha nghala yi fambeke kona, yi nghena, laha n’wana wa nghala a a ri kona, ku nga ri na munhu loyi a a va chavisa?
12  Nghala a yi handzulela leswi ringaneke swinghalana swa yona, naswona a yi dlayela tinghala ta yona ta matswele. A yi tshama yi tate makhele ya yona hi nyama ni tindhawu ta yona ta ku tifihla ti tele swiharhi leswi handzuleriweke.
13  “Waswivo! Ndzi lwa na wena,” ku vula Yehovha wa mavuthu, “ndzi ta hisa kalichi ya wona ya nyimpi hi ndzilo. Kutani banga ri ta lovisa swinghalana swa wena swa ntshiva. Xiharhi lexi u xi khomeke ndzi ta xi lovisa emisaveni, rito ra varhumiwa va wena a ri nge he twakali.”
3  Khombo eka muti lowu halataka ngati. Hinkwawo wu tele vuxisi ni ku kanganyisa. Lexi xi khomiweke a xi suki!
2  Ku ni mpfumawulo wa nkharisa ni mpfumawulo wa ku ketlaketla ka vhilwa, ni hanci leyi tsutsumaka ni kalichi leyi tlula-tlulaka.
3  Mugadi wa hanci loyi a yi gadeke, ni ku hatima ka banga, ni rihati ra fumu, ni vunyingi lebyi dlayiweke, ni mintsumbu yo tala swinene; mintsumbu a yi heli. Va tshamela ku khunguvanyeka exikarhi ka mintsumbu ya vona;
4  hikwalaho ka vunghwavava byo tala bya nghwavava, leyi kokaka mahlo hi vuxongi, wansati la nga mutshila wa vuloyi, loyi a yengaka matiko hi vunghwavava byakwe ni mindyangu hi vuloyi byakwe.
5  “Waswivo! Ndzi lwa na wena,” ku vula Yehovha wa mavuthu, “madziva lawa ma ku funengeteke ndzi ta ma veka exikandzeni xa wena, ndzi ta endla leswaku matiko ma vona vuhava bya wena, ni mimfumo yi vona tingana ta wena.
6  Ndzi ta lahlela swilo leswi nyenyetsaka eka wena, ndzi ta ku endla u nyangatsa; ndzi ta ku veka u va xivono xo hlamarisa.
7  Hikwalaho mani na mani loyi a ku vonaka u ta ku balekela, kunene u ta vula a ku, ‘Ninivha u phanghiwile! I mani loyi a nga ta wu tshandzisa?’ Xana ndzi ta va lava kwihi lava va nga ta ku chavelela?
8  Xana wena wa antswa eka No-amoni, loyi a a tshama ekusuhi ni misele ya Nayili? A a rhendzeriwe hi mati, rifuwo rakwe a ku ri lwandle, loyi rirhangu rakwe a ri sukela elwandle.
9  Etiyopiya a a ri matimba yakwe hinkwawo, na Egipta; naswona a a nga pimiwanga. Putu ni Valibiya va ku pfunile.
10  Na yena a a fanele ku ya evukhumbini; u yile evukhumbini. Vana va yena va fayeteriwile emasungulweni ya switarata hinkwaswo; naswona vavanuna va yena lava vangamisiwaka va n’wi hoxele vuhlolotwana, naswona vanhu va yena hinkwavo lavakulu va bohiwe hi tinsimbi.
11  “Na wena u ta dakwa; u ta va nchumu lowu fihliweke. Wena u ta lava khokholo eka nala wa wena.
12  Tindhawu ta wena hinkwato leti tiyisiweke ti fana ni minkuwa leyi nga ni mihandzu leyi wupfeke ku sungula, leyi loko yo hlakahliwa, kunene yi nga ta wela enon’wini wa loyi a dyaka.
13  “Waswivo! Vanhu va wena i vavasati exikarhi ka wena. Kunene tinyangwa ta tiko ra wena ti fanele ti pfuleriwa valala va wena. Kunene ndzilo wu ta lovisa swigogo swa wena.
14  Kelela mati yo rhendzela ha wona. Tiyisa tindhawu ta wena leti tiyisiweke. Nghena endzhopeni, u kandziyela vumba; khoma foromo ya xitina.
15  Hambi ku ri kwalaho ndzilo wu ta ku lovisa. Banga ri ta ku tsema. Ri ta ku lovisa ku fana ni swijajana. Endla nhlayo ya wena yi va leyikulu ku fana ni swijajana; endla nhlayo ya wena yi va leyikulu ku fana ni tinjiya.
16  U andzise vaxavisi va wena ku tlula tinyeleti ta matilo. “Loko ku ri swijajana, entiyisweni swa dzuvula; kutani swi haha.
17  Vavanuna va wena lava rindzaka va fana ni tinjiya, ni tindhuna ta wena leti komutelaka ti fana ni ndzeyana ya tinjiya. Va tshame ematshangeni ya maribye hi siku ro titimela. Kutaku loko dyambu ri voninga, kunene va baleka; ndhawu ya vona a yi tiviwi lomu yi nga kona.
18  “Varisi va wena va khudzehela, Wena hosi ya Asiriya; vanhu va wena lavakulu va tshama etindhawini ta vona. Vanhu va wena va hangalasiwe ehenhla ka tintshava, a ku na munhu loyi a va hlengeletaka.
19  Ku wisa a ku kona emaxangwini ya wena. Mbanga ya wena a yi tshunguleki. Hinkwavo lava va twaka xiviko malunghana na wena, kunene va ta ku phokotelela mavoko; hikuva i mani loyi vubihi bya wena byi nga hundzangiki ehenhla ka yena nkarhi hinkwawo?”
