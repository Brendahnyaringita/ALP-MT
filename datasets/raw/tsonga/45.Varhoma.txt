10  Vamakwerhu, leswi mbilu ya mina yi swi navelaka ni xikombelo xa mina eka Xikwembu hikwalaho ka vona, kunene i ku ponisiwa ka vona.
2  Hikuva ndzi mbhoni ya vona leswaku va xi hisekela Xikwembu; kambe ku nga ri hikwalaho ka vutivi lebyi kongomeke;
3  hikuva, hikwalaho ka leswi va nga ku tiviki ku lulama ka Xikwembu, kambe va lavaka ku simeka ku lulama ka vona vini, a va tivekanga ehansi ka ku lulama ka Xikwembu.
4  Hikuva Kreste hi yena makumu ya Nawu, leswaku un’wana ni un’wana loyi a kombisaka ripfumelo a ta kuma ku lulama.
5  Hikuva Muxe u tsala leswaku munhu loyi a endleke ku lulama ka Nawu u ta hanya hi kona.
6  Kambe ku lulama loku humaka eripfumelweni ku vulavula hi mukhuva lowu: “U nga tshuki u vula embilwini ya wena u ku, ‘I mani loyi a nga ta tlhandlukela etilweni?’ hileswaku, a rhelerisa Kreste;
7  kumbe, ‘I mani loyi a nga ta xikela ekheleni ro enta?’ hileswaku, a humesa Kreste eka lava feke.”
8  Kambe ri ri yini? “Rito ri le kusuhi na wena, enon’wini wa wena, ni le mbilwini ya wena”; ku nga “rito” ra ripfumelo, leri hi ri chumayelaka.
9  Hikuva loko u ri vula erivaleni ‘rito leri nga enon’wini wa wena n’wini,’ leswaku Yesu i Hosi, ni loko u kombisa ripfumelo embilwini ya wena ra leswaku Xikwembu xi n’wi pfuxile eka lava feke, u ta ponisiwa.
10  Hikuva munhu u kombisa ripfumelo hi mbilu leswaku a va la lulameke, kambe u vula erivaleni hi nomu wa yena leswaku a ponisiwa.
11  Hikuva Tsalwa ri ri: “A nga kona loyi a pfumelaka eka yena, loyi a nga ta khomisiwa tingana.”
12  Hikuva a ku na ku hambana exikarhi ka Muyuda ni Mugriki, hikuva ku ni Hosi yin’we ehenhla ka hinkwavo, leyi fuweke eka hinkwavo lava yi vitanaka.
13  Hikuva “un’wana ni un’wana loyi a vitanaka vito ra Yehovha u ta ponisiwa.”
14  Hambiswiritano, va ta n’wi vitanisa ku yini loyi va nga pfumelangiki eka yena? Hilaha ku fanaka, va ta pfumerisa ku yini eka loyi va nga twangiki nchumu hi ta yena? Hilaha ku fanaka, va ta swi twisa ku yini loko ku nga ri na loyi a chumayelaka?
15  Hilaha ku fanaka, va ta chumayerisa ku yini va nga rhumiwanga? Hilaha ku tsariweke hakona: “Ya languteka hakunene milenge ya lava va vulaka mahungu lamanene ya swilo leswinene!”
16  Nilokoswiritano, van’wana a va ma yingisanga mahungu lamanene. Hikuva Esaya u ri: “Yehovha, i mani loyi a veke ni ripfumelo eka leswi twiweke eka hina?”
17  Kutani ripfumelo ri landzela leswi twiweke. Hilaha ku fanaka, leswi twiweke swi huma eritweni ra Kreste.
18  Nilokoswiritano, ndza vutisa, A va tsandzekanga ku twa, a hi swona ke? Phela, entiyisweni “mpfumawulo wa vona wu twakale emisaveni hinkwayo, naswona marito ya vona ma twakale ku ya fika emakun’wini ya misava leyi akiweke.”
19  Nilokoswiritano, ndza vutisa, Israyele a nga tsandzekanga ku tiva, a hi swona ke? Xo sungula, Muxe u ri: “Ndzi ta mi endla mi va ni mavondzo hi ku tirhisa lexi nga riki tiko; ndzi ta mi endla mi hlundzuka ngopfu hi ku tirhisa tiko ro hunguka.”
20  Kambe Esaya a va ni vurhena swinene, a ku: “Ndzi kumiwe hi lava a va nga lavi mina; ndzi tikombise eka lava a va nga vutisi ha mina.”
21  Kambe malunghana na Israyele u ri: “Siku hinkwaro ndzi tshambulutele mavoko ya mina eka vanhu lava nga yingisiki ni lava kanetaka.”
4  Leswi swi nga tano, xana hi ta ku yini hi Abrahama tata wa hina hi tlhelo ra nyama?
2  Hi xikombiso, loko Abrahama a vuriwe la lulameke hikwalaho ka mintirho, ingi a ve ni xivangelo xo tibuma; kambe hayi eka Xikwembu.
3  Hikuva tsalwa ri ri yini ke? “Abrahama u kombise ripfumelo eka Yehovha, naswona swi hlayiwe eka yena leswaku i ku lulama.”
4  Kutani eka munhu loyi a tirhaka, muholo a wu hlayiwi wu ri musa lowu nga faneriwiki, kambe wu ri nchumu lowu kolotiwaka.
5  Hi hala tlhelo, loko ku ri munhu loyi a nga tirhiki kambe a vaka ni ripfumelo eka loyi a kotaka ku vula la nga xiximiki Xikwembu leswaku u lulamile, ripfumelo ra yena ri hlayiwa leri lulameke.
6  Hilaha na Davhida a vulavulaka hakona hi ntsako wa munhu loyi Xikwembu xi n’wi hlayaka la lulameke handle ka mintirho:
7  “Va tsaka lava swiendlo swa vona swo kala nawu swi rivaleriweke, ni lava swidyoho swa vona swi funengetiweke;
8  wa tsaka munhu loyi xidyoho xakwe xi nga ta ka xi nga tsundzukiwi hi Yehovha.”
9  Kutani, xana ntsako lowu wu kumiwa hi vanhu lava yimbeke, kumbe wu kumiwa ni hi vanhu lava nga yimbangiki ke? Hikuva hi ri: “Ripfumelo ra Abrahama ri hlayeriwe yena leswaku i ku lulama.”
10  Kutani ri hlayiwe ehansi ka swiyimo swihi? Xana hi loko a yimbile kumbe a nga si yimba? Hayi loko a yimbile, kambe a nga si yimba.
11  Naswona u amukele xikombiso, lexi nga ku yimba, xi va mfungho wa ku lulama hikwalaho ka ripfumelo leri a a ri na rona loko a nga si yimba, leswaku a ta va tata wa hinkwavo lava va nga ni ripfumelo loko va ri evukhuneni, leswaku va hlayiwa lava lulameke;
12  ni leswaku a va tata wa vana lava yimbeke, ku nga ri wa lava va namarhelaka ku yimba ntsena, kambe ni wa lava fambaka hi mfanelo emitileni ya ripfumelo leri tata wa hina Abrahama a a ri na rona loko a nga si yimba.
13  Hikuva Abrahama kumbe mbewu ya yena a nga kumanga xitshembiso xa leswaku u ta va mudyandzhaka wa misava hikwalaho ka nawu, kambe u xi kume hikwalaho ka ku lulama, hi ripfumelo.
14  Hikuva loko lava va namarhelaka nawu va ri vadyandzhaka, ripfumelo ri endliwe leri nga tirhiki nchumu, naswona xitshembiso xi herisiwile.
15  Hakunene Nawu wu tswala vukarhi, kambe laha ku nga riki na nawu, ni ku tlula nawu a ku kona.
16  Hikwalaho, swi vangiwe hi ripfumelo leswaku swi endliwa hi ku ya hi musa lowu nga faneriwiki, leswaku xitshembiso xi tiyisekisiwa eka mbewu ya yena hinkwayo, ku nga ri ntsena eka leyi namarhelaka Nawu, kambe ni le ka leyi namarhelaka ripfumelo ra Abrahama. (I tata wa hina hinkwerhu,
17  hilaha ku tsariweke hakona: “Ndzi ku vekile leswaku u va tata wa matiko yo tala.”) Leswi swi endliwe emahlweni ka Loyi a a ri ni ripfumelo eka yena, ku nga Xikwembu, lexi endlaka leswaku vafi va tlhela va hanya ni ku vitana swilo leswi nga riki kona onge hi loko swi ri kona.
18  Hambileswi ntshembo wakwe a wu nga ha tikombi, kambe a a ri ni ripfumelo leri seketeriweke hi ntshembo, leswaku a va tata wa matiko yo tala, hi ku landza leswi vuriweke: “Hikwalaho mbewu ya wena yi ta va tano.”
19  Naswona, hambileswi a nga tsanangiki eripfumelweni, u ehlekete hi miri wa yena n’wini, lowu ana se a swi fana ni loko wu file, tanihi leswi a a ri ni malembe ya kwalomu ka 100 hi vukhale, ni hi ku fa ka mbeleko wa Sara.
20  Kambe hikwalaho ka xitshembiso xa Xikwembu, a nga tsekatsekanga hi ku pfumala ripfumelo, kambe u ve ni matimba hi ripfumelo ra yena, a vangamisa Xikwembu
21  ni ku kholwa hi ku helela leswaku leswi xi swi tshembiseke a xi kota ni ku swi endla.
22  Hikwalaho, “swi hlayiwe eka yena leswaku i ku lulama.”
23  Hambiswiritano, leswaku “swi hlayiwe eka yena leswaku i ku lulama” a swi tsaleriwanga yena ntsena,
24  kambe swi tsaleriwe na hina lava hi nga ta hlayeriwa swona, hikuva ha kholwa eka loyi a pfuxeke Yesu Hosi ya hina eka lava feke.
25  U nyiketiwile hikwalaho ka swivi swa hina, a tlhela a pfuxiwa leswaku a ta hi vula lava lulameke.
11  Kutani ndza vutisa, Xikwembu a xi va bakanyanga vanhu va xona, a hi swona? Sweswo swi nga tshuki swi endleka! Hikuva na mina ndzi Muisrayele, wa mbewu ya Abrahama, wa nyimba ya Benjamini.
2  Xikwembu a xi va bakanyanga vanhu va xona, lava xi nga va tiva ku sungula. Kasi a mi swi tivi leswaku ri ri yini Tsalwa mayelana na Eliya loko a kombelela Israyele eka Xikwembu?
3  “Yehovha, va va dlayile vaprofeta va wena, va cele tialitari ta wena, kutani ku sele mina ntsena, naswona va lava moya-xiviri wa mina.”
4  Kambe, xana Xikwembu xi n’wi tivisa yini ke? “Ndzi tiyisele vavanuna va 7 000, ku nga vanhu lava nga n’wi nkhinsamelangiki Bali.”
5  Hikokwalaho, ni le nkarhini lowu, masalela ma humelele hi ndlela yoleyo hi ku ya hi ku hlawula loku fanelaka musa lowu nga faneriwiki.
6  Loko ku hlawula loku ku endliwa hi musa lowu nga faneriwiki, a ka ha endliwi hikwalaho ka mintirho; loko swi ri tano, musa lowu nga faneriwiki a wa ha ri musa lowu nga faneriwiki.
7  Kutani ku vuriwa yini? Nchumu wolowu Israyele a wu lavaka hi mbilu hinkwayo a nga wu kumanga, kambe wu kumiwe hi lava va hlawuriweke. Mintlhaveko ya lavan’wana hinkwavo yi tlanyatiwile;
8  hilaha ku tsariweke hakona: “Xikwembu xi va nyike moya wa vurhongo lebyikulu, xi va nyike mahlo lama nga voniki ni tindleve leti nga twiki, ku ta fika esikwini roleri.”
9  Nakambe, Davhida u ri: “Tafula ra vona a ri ve ntlhamu ni xirimbana ni xikhunguvanyiso ni ndzihiso eka vona;
10  mahlo ya vona a ma ve ni munyama leswaku ma nga voni, naswona nkarhi hinkwawo va korhamisa nhlana wa vona.”
11  Hikokwalaho ndza vutisa, Xana va khunguvanyekile, lerova va wa hi ku helela? Sweswo swi nga tshuki swi endleka! Kambe vanhu va matiko va ponisiwa hikwalaho ka goza ra vona leri hoxeke, leswaku va endliwa va va ni mavondzo.
12  Kutani loko goza ra vona leri hoxeke ri endla leswaku misava yi fuwa, niloko ku hunguteka ka vona ku endla leswaku vanhu va matiko va fuwa, nhlayo ya vona leyi heleleke yi ta vula sweswo ngopfu-ngopfu!
13  Sweswi ndzi vulavula na n’wina lava mi nga vanhu va matiko. Hikuva tanihi leswi hakunene ndzi nga muapostola eka matiko, ndzi vangamisa vutirheli bya mina,
14  loko hakunene ndzi swi kota ku endla lava nga va ka hina hi tlhelo ra nyama leswaku va va ni mavondzo ni ku ponisa van’wana exikarhi ka vona.
15  Hikuva loko ku cukumetiwa ka vona swi vula ku vuyelelana ka misava, xana ku amukeriwa ka vona ku nga vula yini loko ku nga ri vutomi eka lava feke?
16  Ku tlula kwalaho, loko xiphemu lexi tekiweke tanihi swirhangana xi ri xo kwetsima, mbila na yona ya kwetsima; naswona loko rimitsu ri ri ro kwetsima, ni marhavi i yo kwetsima.
17  Hambiswiritano, loko man’wana ya marhavi ma phatluriwile kambe wena u tlhomiwa ematshan’weni ya wona, hambileswi u nga mutlhwari wa nhova, kutani u hlanganyela eka rimitsu ra mafurha ra mutlhwari,
18  u nga khani hikwalaho ka marhavi lawa. Kambe loko wo khana, a hi wena u rhwalaka rimitsu kambe i rimitsu ri ku rhwalaka.
19  Kutani u ta ku: “Marhavi ma phatluriwile leswaku ku ta tlhomiwa mina.”
20  Hi swona! Ma phatluriwile hikwalaho ka ku pfumala ka wona ripfumelo, kambe wena u yimile hikwalaho ka ripfumelo. Tshika ku tikurisa, kambe u va ni xichavo.
21  Hikuva loko Xikwembu xi nga ma tsetselelanga marhavi ya ntumbuluko, na wena a xi nge ku tsetseleli.
22  Hikokwalaho vona musa ni rilondzo ra Xikwembu. Lava weke va kuma rilondzo, kambe wena u kuma musa wa Xikwembu, ntsena loko u tshama eka musa wa xona; loko swi nga ri tano na wena u ta tsemiwa.
23  Na vona va ta tlhomiwa loko va nga tshami eku kayiveleni ka vona ripfumelo; hikuva Xikwembu xa swi kota ku va tlhoma nakambe.
24  Hikuva loko u tsemiwe emurhini wa mutlhwari lowu nga wa nhova hi ntumbuluko kutani u tlhomiwa emurhini wa mutlhwari wa le ntangeni hi ndlela leyi nga riki ya ntumbuluko, lava va nga va ntumbuluko va ta tlhomiwa swinene emurhini wa vona vini wa mutlhwari!
25  Hikuva, vamakwerhu, a ndzi lavi leswaku mi nga xi tivi xihundla lexi xo kwetsima, leswaku mi nga tivoni onge mi tlharihile ematihlweni ya n’wina: leswaku tiko ra Israyele ri tlanyarile, ku fikela loko nhlayo leyi heleleke ya vanhu va matiko yi nghenile,
26  kutani tiko hinkwaro ra Israyele ri ta ponisiwa hi mukhuva lowu. Hilaha ku tsariweke hakona: “Mukutsuri u ta huma hi le Siyoni, a susa mikhuva ya ku nga xiximi Xikwembu eka Yakobe.
27  Kutani lowu hi wona ntwanano wa mina na vona, loko ndzi susa swidyoho swa vona.”
28  Entiyisweni, i valala va mahungu lamanene ku endlela ku pfuna n’wina, kambe va rhandzeka eka [Xikwembu] hikwalaho ka vatata wa vona.
29  Hikuva tinyiko ni ku vitana ka Xikwembu a hi swilo leswi xi nga ta tisola ha swona.
30  Hikuva tanihi leswi khale a mi nga xi yingisi Xikwembu, kambe sweswi mi kombisiweke tintswalo hikwalaho ka ku ka va nga yingisi,
31  xisweswo na vona lava a va yingisanga, leswi endleke leswaku n’wina mi kuma tintswalo, leswaku na vona va kombisiwa tintswalo.
32  Hikuva Xikwembu xi endle leswaku hinkwavo va nga yingisi, leswaku xi ta va kombisa tintswalo hinkwavo ka vona.
33  Mawaku ku enta ka rifuwo ni vutlhari ni vutivi bya Xikwembu! Vuavanyisi bya xona a byi lavisiseki, ni tindlela ta xona a ti landzeleriseki!
34  Hikuva “i mani loyi se a tivaka mianakanyo ya Yehovha, kumbe i mani loyi a veke mutsundzuxi wa yena?”
35  Kumbe, “I mani loyi a rhangeke a n’wi nyika swo karhi, leswaku a ta tlheriseriwa swona?”
36  Hikuva swilo hinkwaswo swi huma eka yena, swi endliwe hi yena, i swa yena. Ku vangama a ku ve ka yena hi masiku. Amen.
8  Hikokwalaho, lava nga ni vun’we na Kreste Yesu a va kumi xigwevo.
2  Hikuva nawu wa moya lowu nyikaka vutomi evun’weni na Kreste Yesu wu mi ntshunxile enawini wa xidyoho ni wa rifu.
3  Hikuva, leswi Nawu wu hlulekeke, loko wa ha tsanile hikwalaho ka nyama, Xikwembu, hi ku rhuma N’wana wa xona n’wini a ri eka xiyimo xa nyama ya vudyoho ni hi xidyoho, xi gweve xidyoho enyameni,
4  leswaku xilaveko xo lulama xa Nawu xi ta hetiseka eka hina lava nga fambiki hi ku pfumelelana ni nyama, kambe hi ku pfumelelana ni moya.
5  Hikuva lava va fambaka hi ku pfumelelana ni nyama va anakanya swilo swa nyama, kambe lava va fambaka hi ku pfumelelana ni moya va anakanya swilo swa moya.
6  Hikuva ku anakanya swa nyama swi vula rifu, kambe ku anakanya swa moya swi vula vutomi ni ku rhula;
7  hikuva ku anakanya hi swa nyama swi vula vulala ni Xikwembu, hikuva a swi le hansi ka nawu wa Xikwembu, naswona entiyisweni swi nga ka swi nga vi ehansi ka wona.
8  Kutani lava va pfumelelanaka ni nyama a va nge swi koti ku tsakisa Xikwembu.
9  Hambiswiritano, a mi pfumelelani ni nyama, kambe mi pfumelelana ni moya, loko moya wa Xikwembu hakunene wu tshama eka n’wina. Kambe loko mani na mani a nga ri na wona moya wa Kreste, yoloye a hi wa yena.
10  Kambe loko Kreste a ri ni vun’we na n’wina, miri hakunene wu file hikwalaho ka xidyoho, kambe moya i vutomi hikwalaho ka ku lulama.
11  Kutani, loko moya wa loyi a pfuxeke Yesu eka lava feke wu tshama eka n’wina, loyi a pfuxeke Kreste Yesu eka lava feke u ta tlhela a hanyisa mimiri ya n’wina leyi faka, hi moya wa yena lowu tshamaka eka n’wina.
12  Hikwalaho, vamakwerhu, a hi lawuriwi hi nyama leswaku hi hanya hi ku pfumelelana ni nyama;
13  hikuva loko mi hanya hi ku pfumelelana ni nyama mi ta fa hakunene; kambe loko mi dlaya mikhuva ya miri hi moya, mi ta hanya.
14  Hikuva hinkwavo lava kongomisiwaka hi moya wa Xikwembu, lava i vana va Xikwembu.
15  Hikuva a mi amukelanga moya wa vuhlonga lowu vangaka nchavo nakambe, kambe mi amukele moya wa ku vekiwa tanihi vana, moya lowu hi huwelelaka ha wona hi ku: “Abba, Tatana!”
16  Moya hi woxe wu nyikela vumbhoni swin’we ni moya wa hina leswaku hi vana va Xikwembu.
17  Kutani loko hi ri vana, nakambe hi vadyandzhaka: vadyandzhaka hakunene va Xikwembu, kambe vadyandzhaka-kulobye na Kreste, ntsena loko hi xaniseka swin’we leswaku hi ta tlhela hi vangamisiwa swin’we.
18  Hikwalaho, ndzi anakanya leswaku ku xaniseka ka nguva ya sweswi a hi nchumu loko ku ringanisiwa ni ku vangama loku hi nga ta hlavuteriwa kona.
19  Hikuva ku langutela hi mahlongati ka ntumbuluko ku rindzele ku hlavuteriwa ka vana va Xikwembu.
20  Hikuva ntumbuluko wu vekiwe ehansi ka vuhava, ku nga ri hi ku rhandza ka wona, kambe hikwalaho ka loyi a wu vekeke, exisekelweni xa ntshembo,
21  leswaku ntumbuluko hi woxe na wona wu ta ntshunxiwa evuhlongeni bya ku onhaka kutani wu va ni ntshunxeko lowu vangamaka wa vana va Xikwembu.
22  Hikuva ha swi tiva leswaku ntumbuluko hinkwawo wu hambeta wu konya ni ku vaviseka swin’we ku ta fika sweswi.
23  Hayi sweswo ntsena, kambe na hina lava hi nga ni swirhangana, ku nga moya, ina, hina hi hexe ha konya endzeni ka hina, loko ha ha rindzela hi mbilu hinkwayo ku vekiwa tanihi vana, ku ntshunxiwa emimirini ya hina hi nkutsulo.
24  Hikuva hi ponisiwe hikwalaho ka ntshembo lowu; kambe ntshembo lowu voniwaka a hi ntshembo, hikuva loko munhu a vona xilo, xana u veka ntshembo wa yena eka xona?
25  Kambe loko hi ri ni ntshembo eka lexi hi nga xi voniki, hi hambeta hi xi rindzela hi ku tiyisela.
26  Hi mukhuva lowu fanaka, ni moya wu hoxa xandla wu hi pfuna eku tsaneni ka hina; hikuva xiphiqo xa leswi hi faneleke ku khongelela swona, hilaha hi fanelaka ku endla hakona, a hi xi tivi, kambe moya hi woxe wa hi kombelela hi ku konya loku nga phofuriwiki.
27  Kambe loyi a lavisisaka timbilu u tiva leswi moya wu vulaka swona, hikuva wu kombelela vakwetsimi hi ku pfumelelana ni Xikwembu.
28  Kutani ha swi tiva leswaku Xikwembu xi endla leswaku mintirho ya xona hinkwayo yi hlangana leswaku ku ta pfuneka lava va rhandzaka Xikwembu, lava va nga vona va vitaniweke hi ku ya hi xikongomelo xa xona;
29  hikuva lava xi yiseke nyingiso wa xona eka vona ku sungula xi tlhele xi va veka leswaku va fanisiwa ni xifaniso xa N’wana wa xona, leswaku a va mativula exikarhi ka vamakwavo vo tala.
30  Ku tlula kwalaho, lava xi va vekeleke swona hi vona lava xi nga tlhela xi va vitana; naswona lava xi va vitaneke hi vona lava xi nga tlhela xi va vula lava lulameke. Eku heteleleni, lava xi va vuleke lava lulameke hi vona lava xi nga tlhela xi va vangamisa.
31  Kutani hi ta ku yini eka swilo leswi? Loko Xikwembu xi ri xa hina, i mani loyi a nga ta lwa na hina?
32  Lexi hambi ku ri N’wana wa xona xi nga n’wi tsetselelangiki, kambe xi n’wi nyiketeke hikwalaho ka hina hinkwerhu, nakambe, xana a xi nge hi nyiki hi musa swilo leswin’wana hinkwaswo hikwalaho ka yena?
33  I mani la nga ta tisa xihehlo xo lwisana ni vahlawuriwa va Xikwembu? Xikwembu hi xona xi vulaka leswaku va lulamile.
34  I mani loyi a nga ta humesa xigwevo? Kreste Yesu hi yena loyi a feke, ina, kahle-kahle hi yena loyi a pfuxiweke eka lava feke, loyi a nga evokweni ra xinene ra Xikwembu, loyi nakambe a hi kombelelaka.
35  I mani loyi a nga ta hi hambanisa ni rirhandzu ra Kreste? Xana ku ta va nhlomulo kumbe maxangu kumbe nxaniso kumbe ndlala kumbe vusweti kumbe khombo kumbe banga?
36  Hilaha ku tsariweke hakona: “Hikwalaho ka wena ha dlayiwa siku hinkwaro, hi tekiwe ku fana ni tinyimpfu leti yaka eku tlhaviweni.”
37  Ku hambana ni sweswo, eka swilo leswi hinkwaswo, hi hlula hi ku helela hikwalaho ka loyi a hi rhandzeke.
38  Hikuva ndza kholwa leswaku rifu ni vutomi ni tintsumi ni tihulumendhe ni swilo leswi nga laha sweswi ni swilo leswi taka ni vaungameri
39  ni vutlakuki ni vuenti ni xivumbiwa xihi ni xihi xin’wana a swi nge swi koti ku hi hambanisa ni rirhandzu ra Xikwembu leri nga eka Kreste Yesu Hosi ya hina.
16  Ndzi bumabumela Febe makwerhu wa xisati eka n’wina, loyi a nga mutirheli wa vandlha leri nga eKenikreya,
2  leswaku mi n’wi amukela eHosini hi ndlela leyi fanelaka vakwetsimi, ni leswaku mi n’wi pfuna emhakeni yihi ni yihi leyi a nga lavaka mi n’wi pfuna eka yona, hikuva na yena u ve musirheleli wa lavo tala, ina, u ndzi sirhelerile na mina.
3  Ndzi runguleleni Priska na Akhwila, vatirhi-kulorhi eka Kreste Yesu,
4  lava vekeke tinhamu ta vona vini ekhombyeni leswaku va ponisa moya-xiviri wa mina, lava va nga nkhensiwiki hi mina ntsena, kambe ni hi mavandlha hinkwawo ya matiko;
5  naswona rungulani vandlha leri nga endlwini ya vona. Rungulani Epayineto loyi a rhandzekaka eka mina, loyi a nga xirhangana xa Kreste eAsiya.
6  Rungulani Mariya, loyi a mi endleleke mintirho yo tala.
7  Rungulani Androniko na Yuniya maxaka ya mina tlhelo makhumbi-kulorhi, lava nga vavanuna va ndhuma exikarhi ka vaapostola, ni lava veke ni vun’we na Kreste nkarhi wo leha ku tlula mina.
8  Ndzi runguleleni Ampliyato loyi a rhandzekaka eka mina eHosini.
9  Rungulani Urbano mutirhi-kulorhi eka Kreste, Stako loyi a rhandzekaka eka mina.
10  Rungulani Apele, loyi a amukeriwaka eka Kreste. Rungulani vandyangu wa Aristobulo.
11  Rungulani Herodiyoni xaka ra mina. Rungulani vandyangu wa Narkiso lava nga eHosini.
12  Rungulani Trayifina na Trayifosa, vavasati lava tirhaka hi matimba eHosini. Rungulani Persida loyi a rhandzekaka eka hina, hikuva u endle mintirho yo tala eHosini.
13  Rungulani Rhufasi muhlawuriwa eHosini ni mana wakwe tlhelo wa mina.
14  Rungulani Asinkrito, Filego, Hermesi, Patroba, Hermasi ni vamakwerhu lava nga na vona.
15  Rungulani Filologo na Yuliya, Neriya ni makwavo wa xisati, na Olimpa, ni vakwetsimi hinkwavo lava nga na vona.
16  Xewetanani hi ku ntswontswana ko kwetsima. Mavandlha hinkwawo ya Kreste ya mi xeweta.
17  Kutani ndza mi khongotela vamakwerhu, leswaku mi hambeta mi veka tihlo ra n’wina eka lava va vangaka ku avana ni swiyimo leswi khunguvanyisaka leswi lwisanaka ni dyondzo leyi mi yi dyondzeke, mi va papalata.
18  Hikuva vanhu va muxaka wolowo a hi mahlonga ya Hosi ya hina Kreste, kambe i ya makhwiri ya vona vini; naswona va kanganyisa timbilu ta lava nga riki na ntokoto hi mavulavulelo ya vona yo wonga ni mavulavulelo yo sasa.
19  Hikuva ku yingisa ka n’wina ku xiyiwile hi vanhu hinkwavo. Hikokwalaho ndza tsaka ha n’wina. Kambe ndzi lava leswaku mi va lava tlhariheke eka leswinene, kambe mi va lava kalaka nandzu eka leswo biha.
20  Loko ku ri xona, Xikwembu lexi nyikaka ku rhula xi ta pfotlosela Sathana ehansi ka milenge ya n’wina ku nga ri khale. Onge musa lowu nga faneriwiki wa Hosi ya hina Yesu wu nga va na n’wina.
21  Timotiya mutirhi-kulorhi wa mi rungula, swi tano na hi Lukiyo na Yaso na Sosipatro maxaka ya mina.
22  Mina Tertiyo, loyi ndzi tsaleke papila leri, ndza mi rungula eHosini.
23  Gayo loyi a rhurheleke mina ni vandlha hinkwaro wa mi rungula. Erasto mulanguteri wa muti wa mi rungula, swi tano na hi Kwarto makwavo.
24  ——
25  Kutani eka loyi a nga mi tiyisaka hi ku landza mahungu lamanene lawa ndzi ma vulaka ni ku chumayela hi ta Yesu Kreste, hi ku ya hi ku hlavuteriwa ka xihundla xo kwetsima lexi tshameke xi ri xihundla ku sukela khale ka khaleni,
26  kambe sweswi xi kombisiwe ni ku tivisiwa hi matsalwa ya vuprofeta exikarhi ka matiko hinkwawo hi ku landza xileriso xa Xikwembu lexi nga riki na makumu leswaku ku kondleteriwa ku yingisa hi ripfumelo;
27  ku vangama a ku ve eka Xikwembu lexi ku nga xona ntsena xi tlhariheke, ha Yesu Kreste hi masiku. Amen.
9  Ndzi vula ntiyiso mayelana na Kreste; a ndzi hembi, tanihi leswi ripfalo ra mina ri nyikelaka vumbhoni swin’we na mina hi moya lowo kwetsima,
2  leswaku ndzi ni gome lerikulu ni xitlhavi lexi nga heriki embilwini ya mina.
3  Hikuva ndzi nga swi navela leswaku mina hi ndzexe ndzi susiwa tanihi loyi a rhukaniweke eka Kreste hikwalaho ka vamakwerhu, maxaka ya mina hi tlhelo ra nyama,
4  lava kunene va nga Vaisrayele, lava vekiweke va va vana, va kumeke ku vangama ni mintwanano ni ku nyikeriwa ka Nawu ni ntirho wo kwetsima ni switshembiso;
5  lava humeke eka vatatana ni lava Kreste a humeke eka vona hi tlhelo ra nyama: Xikwembu, lexi nga ehenhla ka hinkwaswo a xi dzunisiwe hi masiku. Amen.
6  Hambiswiritano, a swi vuli swona leswaku rito ra Xikwembu ri tsandzekile. Hikuva a hi hinkwavo lava humaka eIsrayele lava va nga “Israyele” wa xiviri.
7  Naswona leswi va nga mbewu ya Abrahama a swi vuli swona leswaku hinkwavo i vana, kambe: “Leswi nga ta vuriwa ‘mbewu ya wena’ swi ta ta hi Isaka.”
8  Hileswaku, lava nga vana hi tlhelo ra nyama kahle-kahle a hi vana va Xikwembu, kambe vana va xitshembiso va tekiwa va ri mbewu.
9  Hikuva rito ra xitshembiso a ri yimise xileswi: “Enkarhini lowu ndzi ta ta, kutani Sara u ta va ni n’wana.”
10  Ku nga ri mhaka yoleyo ntsena, kambe ni loko Raveka a tike mahahla hi wanuna un’we, Isaka tata wa hina:
11  hikuva ni loko va nga si velekiwa naswona va nga si hanya hi ku endla nchumu hambi wu ri wihi lowunene kumbe wo biha, leswaku xikongomelo xa Xikwembu malunghana ni ku hlawula xi nga yi emahlweni xi titshega hi mintirho, kambe xi titshega hi Loyi a vitanaka,
12  wansati loyi u byeriwe leswi: “Lonkulu u ta va hlonga ra lontsongo.”
13  Hilaha ku tsariweke hakona: “Ndzi rhandze Yakobe, kambe Esawu ndzi n’wi vengile.”
14  Kutani hi ta ku yini? Xana Xikwembu xi kala vululami? Sweswo swi nga tshuki swi va tano!
15  Hikuva xi ri eka Muxe: “Ndzi ta va ni tintswalo eka mani na mani loyi ndzi nga ni tintswalo eka yena, naswona ndzi ta n’wi komba ntsetselelo mani na mani loyi ndzi n’wi kombaka ntsetselelo.”
16  Hikwalaho, a swi titsheganga hi loyi a navelaka hambi ku ri hi loyi a tsutsumaka, kambe swi titshege hi Xikwembu, lexi nga ni tintswalo.
17  Hikuva Tsalwa ri ri eka Faro: “Hikwalaho ka leswi ndzi ku tshikile, leswaku ndzi ta kombisa matimba ya mina ha wena, ni leswaku vito ra mina ri ta twarisiwa emisaveni hinkwayo.”
18  Hikwalaho, xi ni tintswalo eka loyi xi navelaka ku n’wi komba tona, kambe loyi xi navelaka ku n’wi tshika a sihalala xa n’wi tshika.
19  Hikokwalaho wena u ta ku eka mina: “Ha yini xa ha sola? Hikuva i mani loyi a kaneteke ku rhandza ka xona loku phofuriweke?”
20  Wena munhu, kasi kahle-kahle wo va mani leswaku u hlamula Xikwembu? Xana xilo lexi vumbiweke xi nga byela loyi a xi vumbeke xi ku, “Ha yini u ndzi endle hi ndlela leyi?”
21  Yini? Xana muvumbi a nga na wona matimba eka vumba, leswaku hi gavadi rin’we a endla xibya xin’wana leswaku xi tirhiseriwa leswi xiximekaka, xin’wana xi tirhiseriwa leswi nga xiximekiki?
22  Loko Xikwembu, hambileswi xi rhandzaka ku kombisa vukarhi bya xona ni ku tivisa matimba ya xona, xi swi tiyiselele hi mbilu yo leha swinene swibya swa vukarhi leswi endliweke swi faneriwa hi ku lovisiwa,
23  leswaku xi ta tivisa ku fuwa ka ku vangama ka xona ehenhla ka swibya swa tintswalo, leswi xi swi lunghiseleleke ka ha ri emahlweni leswaku swi va ni ku vangama,
24  ku nga hina, lava xi nga hi vitanangiki hi huma exikarhi ka Vayuda ntsena, kambe ni le xikarhi ka matiko, ku vuriwa yini hi swona ke?
25  Swi hilaha xi vulaka hakona ni le ka Hosiya: “Lava va nga riki vanhu va mina ndzi ta va vitana ‘vanhu va mina,’ naswona loyi a a nga ri la rhandzekaka ndzi ta n’wi vitana ‘loyi a rhandzekaka’;
26  naswona endhawini leyi va byeriweke leswi, ‘A mi vanhu va mina,’ kwalaho hi kona laha va nga ta vuriwa ‘vana va Xikwembu lexi hanyaka.’”
27  Ku tlula kwalaho, Esaya wa huwelela malunghana na Israyele: “Hambileswi nhlayo ya vana va Israyele yi nga kotisaka sava ra lwandle, i masalela lama nga ta ponisiwa.
28  Hikuva Yehovha u ta tenga timhaka emisaveni, a ti heta a tlhela a ti tsema ti koma.”
29  Nakambe, hilaha Esaya a vuleke hakona ka ha ri emahlweni: “Loko Yehovha wa mavuthu a a nga hi siyelanga mbewu, ingi hi fane na Sodoma, naswona ingi hi fanisiwe na Gomora.”
30  Kutani hi ta ku yini? Leswaku vanhu va matiko, hambileswi va nga ku lavisisiki ku lulama, va kume ku lulama, ku lulama loku humaka eripfumelweni;
31  kambe Israyele, hambileswi a a lavisisa nawu wa ku lulama, a nga wu fikelelanga nawu.
32  Hi xivangelo xihi? Hikuva a nga wu lavisisanga hi ripfumelo, kambe tanihi mintirho. Va khunguvanyeke “eribyeni ra xikhunguvanyiso”;
33  hilaha ku tsariweke hakona: “Waswivo! Ndzi veka eSiyoni ribye ra xikhunguvanyiso ni ribye lerikulu ra xikhugulo, kambe loyi a vekaka ripfumelo ra yena eka rona a nge khomisiwi tingana.”
7  Xana swi nga endleka mi nga swi tivi, vamakwerhu, (hikuva ndzi vulavula ni lava va tivaka nawu,) leswaku Nawu wu lawula munhu, ntsena loko a ha hanya?
2  Hi xikombiso, wansati loyi a tekiweke u bohiwa hi nawu eka nuna wa yena loko a ha hanya; kambe loko nuna wa yena a fa, u ntshunxiwile enawini wa nuna wa yena.
3  Hikwalaho, loko nuna wa yena a ha hanya, u ta vitiwa wansati wa vuoswi loko a va nsati wa wanuna un’wana. Kambe loko nuna wa yena a fa, u ntshunxekile enawini wa nuna wa yena, lerova a hi wansati wa vuoswi loko a va nsati wa wanuna un’wana.
4  Kutani vamakwerhu, na n’wina mi endliwe lava feke eNawini hi miri wa Kreste, leswaku mi ta va va un’wana, loyi a pfuxiweke eka lava feke, leswaku hi ta vekela Xikwembu mihandzu.
5  Hikuva loko ha ha famba hi ku pfumelelana ni nyama, ku navela ka vudyoho loku a ku pfuxiwa hi Nawu a ku tirha eka swirho swa hina leswaku hi humesa mihandzu leyi yisaka eku feni.
6  Kambe sweswi hi ntshunxiwile eNawini, hikuva hi file eka wona lowu a wu hi khome swi tiya, leswaku hi ta va mahlonga hi mianakanyo leyintshwa hikwalaho ka moya, ku nga ri hi mianakanyo ya khale hikwalaho ka nawu lowu tsariweke.
7  Kutani hi ta ku yini? Xana Nawu i xidyoho? Sweswo swi nga tshuki swi va tano! Kunene ingi ndzi nga xi tivanga xidyoho loko a ku nga ri hikwalaho ka Nawu; naswona, hi xikombiso, ingi ndzi nga ku tivanga ku navela loko Nawu a wu nga vulanga wu ku: “U nga tshuki u navela.”
8  Kambe xidyoho, leswi xi endliweke xi va erivaleni hikwalaho ka xileriso, xi vange ku navela ka mixaka hinkwayo eka mina, hikuva handle ka nawu, xidyoho a xi file.
9  Entiyisweni, khale a ndzi hanya handle ka nawu; kambe loko xileriso xi fika, xidyoho xi tlhele xi hanya, kambe mina ndzi file.
10  Naswona xileriso lexi a xi yisa evuton’wini, mina ndzi xi kume xi yisa eku feni.
11  Hikuva xidyoho, leswi xi endliweke xi va erivaleni hikwalaho ka xileriso, xi ndzi kanganyisile, xi ndzi dlaya hikwalaho ka xileriso.
12  Hikwalaho, loko ku ri Nawu wa kwetsima, na xona xileriso xa kwetsima, xi lulamile, i xinene.
13  Kutani, xana leswi nga swinene swi ve rifu eka mi-​na? Sweswo swi nga tshuki swi endleka! Kambe i xidyoho lexi veke rifu, leswaku swi ta kombisiwa leswaku i xidyoho xi ndzi vangelaka rifu hi leswi nga swinene; leswaku xidyoho xi ta va ni vudyoho lebyikulu ngopfu hikwalaho ka xileriso.
14  Hikuva ha swi tiva leswaku Nawu i wa moya; kambe mina ndzi wa nyama, ndzi xaviseriwe xidyoho.
15  Hikuva leswi ndzi swi endlaka a ndzi swi tivi. Hikuva leswi ndzi swi navelaka a ndzi hanyi hi swona; kambe leswi ndzi swi vengaka hi swona leswi ndzi swi endlaka.
16  Hambiswiritano, loko leswi ndzi nga swi naveliki ku ri swona leswi ndzi swi endlaka, ndza pfumela leswaku Nawu i wunene.
17  Kambe a swa ha endliwi hi mina, kambe i xidyoho lexi tshamaka eka mina.
18  Hikuva ndza swi tiva leswaku eka mina, ku nga enyameni ya mina, a ku tshami nchumu lexinene; hikuva vuswikoti byo navela byi kona eka mina, kambe vuswikoti byo endla leswi nga swinene a byi kona.
19  Hikuva leswinene leswi ndzi swi navelaka a ndzi swi endli, kambe leswo biha leswi ndzi nga swi naveliki hi swona leswi ndzi hanyaka hi swona.
20  Loko leswi ndzi nga swi naveliki ku ri swona leswi ndzi swi endlaka, a swa ha endliwi hi mina, kambe i xidyoho lexi tshamaka eka mina.
21  Kutani eka mina ndzi kuma nawu lowu: leswaku loko ndzi navela ku endla leswi lulameke, leswo biha swi kona eka mina.
22  Kunene ndza wu tsakela nawu wa Xikwembu hi ku ya hi munhu loyi ndzi nga yena endzeni,
23  kambe eswirhweni swa mina ndzi vona nawu wun’wana lowu lwaka ni nawu wa mianakanyo ya mina, wu ndzi endla khumbi ra nawu wa xidyoho lowu nga eswirhweni swa mina.
24  Mina munhu wa maxangu! I mani loyi a nga ta ndzi ponisa eka miri lowu weriwaka hi rifu leri?
25  Ndzi nkhensa Xikwembu ha Yesu Kreste Hosi ya hina! Hikwalaho, emianakanyweni ya mina, ndzi hlonga ra nawu wa Xikwembu, kambe enyameni ya mina ndzi hlonga ra nawu wa xidyoho.
6  Hikwalaho, hi ta ku yini? Xana hi ta tshama exidyohweni, leswaku musa lowu nga faneriwiki wu ta engeteleka?
2  Sweswo swi nga tshuki swi endleka! Tanihi leswi hi feke hi tlhelo ra xidyoho, hi nga hambeta njhani hi hanya eka xona?
3  Kumbe, xana a mi swi tivi leswaku hinkwerhu ka hina lava hi khuvuriweke eka Kreste Yesu hi khuvuriwe eka rifu ra yena?
4  Hikokwalaho, hi yimberiwe na yena hileswi hi khuvuriweke eka rifu ra yena, leswaku, leswi Kreste a pfuxiweke eka lava feke hikwalaho ka ku vangama ka Tatana, na hina hi fanele hi famba hi vutomi lebyintshwa.
5  Hikuva loko hi hlanganile na yena hi rifu leri fanaka ni ra yena, hakunene hi ta tlhela hi hlanganisiwa na yena hi ku pfuka loku fanaka ni ka yena;
6  hikuva ha swi tiva leswaku vumunhu bya hina bya khale byi beleriwe na yena, leswaku miri wa hina wa vudyoho wu ta endliwa lowu nga tirhiki, leswaku hi nga ha hambeti hi va mahlonga ya xidyoho.
7  Hikuva loyi a feke, xidyoho xa yena xi hlanguriwile.
8  Ku tlula kwalaho, loko hi file na Kreste, ha kholwa leswaku hi ta tlhela hi hanya na yena.
9  Hikuva ha swi tiva leswaku Kreste, leswi se a pfuxiweke eka lava feke, a nge he fi nakambe; rifu a ra ha n’wi lawuli nikatsongo.
10  Hikuva rifu leri a ri feke, u fele xidyoho kan’we swi helela kwalaho; kambe vutomi lebyi a byi hanyaka, u hanyela Xikwembu.
11  Hi ku fanana, na n’wina: titekeni mi ri lava feke hakunene exidyohweni, kambe mi ri lava hanyelaka Xikwembu ha Kreste Yesu.
12  Hikokwalaho, mi nga pfumeleli xidyoho xi hambeta xi va hosi emimirini ya n’wina leyi faka leswaku mi yingisa ku navela ka yona.
13  Naswona mi nga ha hambeti mi nyikela swirho swa n’wina exidyohweni swi va matlhari ya leswi nga lulamangiki, kambe tinyikeleni eka Xikwembu tanihi lava hanyaka eka lava feke, mi nyikela ni swirho swa n’wina eka Xikwembu swi va matlhari ya ku lulama.
14  Hikuva xidyoho a xi fanelanga xi mi lawula, tanihi leswi mi nga riki ehansi ka nawu, kambe mi nga ehansi ka musa lowu nga faneriwiki.
15  Ku landzela yini ke? Xana hi ta endla xidyoho hikwalaho ka leswi hi nga riki ehansi ka nawu, kambe hi nga ehansi ka musa lowu nga faneriwiki? Sweswo swi nga tshuki swi endleka!
16  Xana a mi swi tivi leswaku loko mi hambeta mi tinyikela eka mani na mani tanihi mahlonga leswaku mi n’wi yingisa, mi mahlonga ya yena hikwalaho ka leswi mi n’wi yingisaka, hambi ya xidyoho lexi yisaka eku feni, kumbe ya ku yingisa loku yisaka eku lulameni?
17  Kambe a ku nkhensiwe Xikwembu leswi a mi ri mahlonga ya xidyoho kambe mi hundzukeke lava yingisaka ku suka embilwini eka muxaka wa dyondzo leyi mi nyiketiweke eka yona.
18  Ina, ku sukela loko mi ntshunxiwile exidyohweni, mi ve mahlonga ya ku lulama.
19  Ndzi vulavula hi mavulavulelo ya vanhu hikwalaho ka ku tsana ka nyama ya n’wina: hikuva tanihi leswi mi nyikeleke swirho swa n’wina swi va mahlonga ya thyaka ni ku kala nawu ku yisa eka ku kala nawu, kutani sweswi nyikelani swirho swa n’wina swi va mahlonga ya ku lulama ku yisa eku kwetsimeni.
20  Hikuva loko ma ha ri mahlonga ya xidyoho, a mi ntshunxekile malunghana ni ku lulama.
21  Kutani, hi wihi mbhandzu lowu a mi ri na wona hi nkarhi wolowo? I swilo leswi swi mi khomisaka tingana sweswi. Hikuva makumu ya swilo sweswo i rifu.
22  Hambiswiritano, leswi mi ntshunxiweke exidyohweni, kambe mi nga mahlonga ya Xikwembu, mi kuma mbhandzu wa n’wina malunghana ni vukwetsimi, naswona makumu ya kona i vutomi lebyi nga heriki.
23  Hikuva hakelo leyi tisiwaka hi xidyoho i rifu, kambe nyiko leyi nyikiwaka hi Xikwembu i vutomi lebyi nga heriki ha Kreste Yesu Hosi ya hina.
13  Moya-xiviri wun’wana ni wun’wana a wu tiveke ehansi ka valawuri lava tlakukeke, hikuva a ku na vulawuri lebyi nga humiki eka Xikwembu; valawuri lava nga kona va vekiwe hi Xikwembu eswiyin’weni swa vona leswi hikiweke.
2  Hikokwalaho, loyi a lwisanaka ni vulawuri u lwisana ni lunghiselelo ra Xikwembu; lava lwisanaka na rona va ta tikumela vuavanyisi.
3  Hikuva lava fumaka a va chaviwi eswiendlweni leswinene, kambe eka leswo biha. Kutani, xana wa swi lava ku ka u nga byi chavi vulawuri? Hambeta u endla leswinene, u ta dzunisiwa hi byona;
4  hikuva i mutirheli wa Xikwembu ku ku endlela leswinene. Kambe loko u endla leswo biha, swi fanerile leswaku u chava: hikuva a byi tamelanga banga byi nga ri na xikongomelo; hikuva i mutirheli wa Xikwembu, murihiseri loyi a faneleke ku kombisa vukarhi eka loyi a hanyaka hi leswo biha.
5  Hikokwalaho ku ni xivangelo lexi mi susumetaka leswaku mi titsongahata, ku nga ri hikwalaho ka vukarhi byebyo ntsena, kambe ni hikwalaho ka ripfalo ra n’wina.
6  Hikuva hi yona mhaka leyi mi hakelaka ni swibalo; hikuva i malandza ya tiko, ya Xikwembu, lama tirhaka nkarhi hinkwawo hi xona xikongomelo lexi.
7  Nyikani hinkwavo timfanelo ta vona, loyi a lavaka xibalo n’wi nyikeni xibalo; loyi a lavaka ndzuvo n’wi nyikeni ndzuvo; loyi a lavaka ku kombiwa xichavo n’wi kombeni xichavo xo tano; loyi a lavaka ku xiximiwa n’wi xiximeni.
8  Mi nga koloti munhu xanchumu, loko ku nga ri ku rhandzana; hikuva loyi a rhandzaka munhu-kulobye u wu hetisisile nawu.
9  Hikuva nxaxamelo wa milawu leyi nge, “U nga tshuki u endla vuoswi, U nga tshuki u dlaya hi vomu, U nga tshuki u yiva, U nga tshuki u navela,” ni xileriso xin’wana ni xin’wana lexi nga kona, swi katsakanyiwa hi rito leri ri nge, “U fanele u rhandza warikwenu kukota loko u tirhandzaka.”
10  Rirhandzu a ri endli leswo biha eka warikwavo; hikokwalaho, rirhandzu i ku hetiseka ka nawu.
11  Nakambe swi endleni leswi, hikuva mi tiva nguva ya kona, leswaku ana se i nkarhi wo xalamuka evurhongweni, hikuva sweswi ku ponisiwa ka hina ku le kusuhi swinene ku tlula hi nkarhi lowu hi veke vapfumeri ha wona.
12  Vusiku byi fambile swinene; siku ri tshinele. Hikokwalaho a hi hluvuleni mintirho ya munyama, hi ambala matlhari ya ku vonakala.
13  A hi fambeni hi ku tenga tanihi loko ku ri nhlikanhi, hi nga yi eminkhubyeni ya huwa, hi nga tinyiketeli eku dakweni, eka rimbewu leri nga riki enawini ni le ka ku tikhoma ko biha, swin’we ni le ka madzolonga ni mavondzo.
14  Kambe ambalani Hosi Yesu Kreste, naswona mi nga kunguhati malunghana ni ku navela ka nyama.
14  Amukelani munhu loyi a tsaneke eripfumelweni ra yena, kambe ku nga endliwi xiboho hi ku landza ku kanakana ka le ndzeni.
2  Munhu un’wana u va ni ripfumelo ro dya xin’wana ni xin’wana, kambe munhu loyi a tsaneke u dya matsavu.
3  Loyi a dyaka a nga tshuki a n’wi langutela ehansi loyi a nga dyiki, ni loyi a nga dyiki a nga tshuki a avanyisa loyi a dyaka, hikuva Xikwembu xi n’wi amukerile.
4  U mani wena leswaku u avanyisa nandza wa yindlu ya un’wana? Ku yima kumbe ku wa kakwe swi khumba n’wini wa yena. Kunene u ta yimisiwa, hikuva Yehovha a nga n’wi yimisa.
5  Munhu wo karhi u avanyisa siku rin’wana tanihi leri tlulaka rin’wanyana; munhu un’wanyana u avanyisa siku rin’wana tanihi laman’wanyana hinkwawo; munhu ha un’we a a kholwe hi ku helela emianakanyweni ya yena n’wini.
6  Loyi a hlayisaka siku u ri hlayisela Yehovha. Nakambe, loyi a dyaka u dyela Yehovha, hikuva u nkhensa Xikwembu; ni loyi a nga dyiki u swi endlela Yehovha, kasi u nkhensa Xikwembu.
7  Entiyisweni a nga kona eka hina loyi a tihanyelaka ntsena, naswona a nga kona loyi a tifelaka ntsena;
8  hikuva loko hi hanya hi hanyela Yehovha, ni loko hi fa, hi fela Yehovha. Hikokwalaho loko hi hanya ni loko hi fa, hi va Yehovha.
9  Hikuva hikwalaho ka sweswo Kreste u file a tlhela a hanya nakambe, leswaku a ta va Hosi eka lava feke ni lava hanyaka.
10  Kambe ha yini u avanyisa makwenu? Kumbe ha yini u tlhela u n’wi langutela ehansi makwenu? Hikuva hinkwerhu hi ta yima emahlweni ka xitshamo xa vuavanyisi xa Xikwembu;
11  hikuva ku tsariwile: “‘Leswi ndzi hanyaka,’ ku vula Yehovha, ‘tsolo rin’wana ni rin’wana ri ta ndzi nkhinsamela, naswona ririmi rin’wana ni rin’wana ri ta tiphofula erivaleni eka Xikwembu.’”
12  Hikwalaho, un’wana ni un’wana wa hina u ta tihlamulela eka Xikwembu.
13  Hikokwalaho hi nga ha tshuki hi avanyisana, kambe swi endleni xiboho xa n’wina leswaku mi nga tshuki mi vekela makwenu xikhunguvanyiso kumbe nchumu wa ku n’wi wisa.
14  Ndza swi tiva naswona ndza khorwiseka eka Hosi Yesu leswaku a ku na nchumu lowu nyameke hi vuwona; ntsena loko munhu a languta nchumu wu ri lowu nyameke, eka yena wu nyamile.
15  Hikuva loko u vilerisa makwenu hikwalaho ka swakudya, a wa ha fambi hi ku landza rirhandzu. U nga n’wi lovisi munhu loyi Kreste a n’wi feleke, hikwalaho ka swakudya swa wena.
16  Hikokwalaho, mi nga pfumeli leswaku leswinene leswi mi swi endlaka ku vulavuriwa ku biha ha swona eka n’wina.
17  Hikuva mfumo wa Xikwembu a wu vuli ku dya ni ku nwa, kambe wu vula ku lulama ni ku rhula ni ntsako lowu fambisanaka ni moya lowo kwetsima.
18  Hikuva loyi a nga hlonga ra Kreste emhakeni leyi wa amukeleka eka Xikwembu, kasi ni vanhu va n’wi amukela.
19  Hikwalaho, a hi lavisiseni swilo leswi endlaka ku rhula ni swilo leswi akaka eka van’wana.
20  Tshikani ku hirimuxa ntirho wa Xikwembu hikwalaho ka swakudya ntsena. I ntiyiso, swilo hinkwaswo swi basile, kambe swi bihile loko munhu a dya hi nkarhi lowu swi nga khunguvanyisaka van’wana.
21  I swinene leswaku u nga yi dyi nyama ni leswaku u nga yi nwi vhinyo kumbe ku endla xihi ni xihi lexi makwenu a khunguvanyekaka ha xona.
22  Ripfumelo leri mi nga na rona, tihlayiseleni rona emahlweni ka Xikwembu. Wa tsaka munhu loyi a nga tivangeriki ku avanyisiwa hikwalaho ka leswi a swi amukelaka.
23  Kambe loko a kanakana ana se u gweviwile loko a dya, hikuva a nga dyi hi ripfumelo. Kunene, xin’wana ni xin’wana lexi nga endliwiki hi ripfumelo i xidyoho.
5  Hikokwalaho, leswi se hi vuriwaka lava lulameke hikwalaho ka ripfumelo, a hi veni ni ku rhula ni Xikwembu hikwalaho ka Hosi ya hina Yesu Kreste,
2  loyi ha yena hi tlheleke hi kota ku tshinela hi ripfumelo eka musa lowu wu nga faneriwiki lowu hi yimeke eka wona sweswi; naswona a hi khaneni, hi ri ni ntshembo wa ku kuma ku vangama ka Xikwembu.
3  Naswona ku nga ri sweswo ntsena, kambe a hi khaneni loko hi ri emahlomulweni, tanihi leswi hi swi tivaka leswaku nhlomulo wu tswala ku tiyisela;
4  ku tiyisela kona ku tswala xiyimo xa ku amukeriwa; xiyimo xa ku amukeriwa xona xi tswala ntshembo,
5  kutani ntshembo a wu endli leswaku munhu a khomiwa hi tingana; hikuva rirhandzu ra Xikwembu ri chululeriwe etimbilwini ta hina hi moya lowo kwetsima lowu hi nyikiweke wona.
6  Hikuva kunene, loko ha ha tsanile, Kreste, u fele vanhu lava nga xiximiki Xikwembu hi nkarhi lowu vekiweke.
7  Hikuva a nga kona loyi a nga felaka munhu la lulameke; kunene, kumbexana un’wana a nga ha xinyata a fela munhu lonene.
8  Kambe Xikwembu xi tiyisekisa rirhandzu ra xona n’wini eka hina, hileswi Kreste a hi feleke, loko ha ha ri vadyohi.
9  Hikokwalaho, leswi se hi vuriweke lava lulameke hikwalaho ka ngati ya yena, hakunene hi ta ponisiwa evukarhini hikwalaho ka yena.
10  Hikuva loko hi vuyelelane ni Xikwembu hi rifu ra N’wana wa xona enkarhini lowu a hi ri valala, leswi hi vuyelelaneke na xona, hakunene hi ta ponisiwa hi vutomi bya yena.
11  Ku nga ri sweswo ntsena, kambe hi tlhela hi khana eka Xikwembu hikwalaho ka Hosi ya hina Yesu Kreste, loyi ha yena sweswi hi amukeleke ku vuyelelana.
12  Hi yona mhaka leyi, tanihi leswi xidyoho xi ngheneke emisaveni hi munhu un’we, ni rifu hikwalaho ka xidyoho, xisweswo rifu ri tlulele vanhu hinkwavo hikuva hinkwavo va dyohile—.
13  Hikuva wu nga si fika Nawu xidyoho a xi ri kona emisaveni, kambe a ku hehliwi munhu hi xidyoho loko ku nga ri na nawu.
14  Nilokoswiritano, rifu i hosi ku sukela eka Adamu ku ya fika eka Muxe, hambi ku ri ni le ka lava va nga dyohangiki hi ku landza ku tlula nawu ka Adamu, loyi a nga xifanekiselo xa loyi a a ta ta.
15  Kambe nyiko a yi fani ni xivi. Hikuva loko hi xivi xa munhu un’we ku fe vo tala, musa lowu nga faneriwiki wa Xikwembu ni nyiko ya xona ya mahala, swin’we ni musa lowu nga faneriwiki wa munhu un’we Yesu Kreste swi andze swinene ngopfu eka vo tala.
16  Nakambe, nyiko ya mahala a yi fani ni ndlela leyi swilo swi endlekeke ha yona eka munhu un’we loyi a dyoheke. Hikuva vuavanyisi lebyi tisiweke hi xivi xin’we byi vangele xisolo, kambe nyiko leyi tisiweke hi swivi swo tala yi vangele leswaku vanhu va vuriwa lava lulameke.
17  Hikuva loko hi xivi xa munhu un’we rifu ri ve hosi hi munhu yoloye, lava va amukelaka ku tala ka musa lowu nga faneriwiki ni ka nyiko ya mahala ya ku lulama hakunene va ta va tihosi leti hanyaka hikwalaho ka munhu un’we, Yesu Kreste.
18  Hikwalaho, leswi vanhu va mixaka hinkwayo va soriweke hikwalaho ka xivi xin’we, hi ku fanana ni hikwalaho ka xiendlo xin’we ntsena xa ku tsetselela, vanhu va mixaka hinkwayo va vuriwa lava lulameleke vutomi.
19  Hikuva tanihi leswi vo tala va veke vadyohi hi ku ka munhu un’we a nga yingisanga, hi ku fanana, vo tala va ta va lava lulameke hikwalaho ka ku yingisa ka munhu un’we.
20  Kutani Nawu wu nghene hi le tlhelo leswaku ku endla xivi ku engeteleka. Kambe laha xidyoho xi engetelekaka kona, musa lowu nga faneriwiki na wona wa engeteleka swinene.
21  Hi xikongomelo xihi? Leswaku leswi xidyoho xi veke hosi swin’we ni rifu, hi ku fanana, ni musa lowu nga faneriwiki wu kota ku va hosi hikwalaho ka ku lulama hi xikongomelo xa vutomi lebyi nga heriki, ha Yesu Kreste Hosi ya hina.
15  Kambe hina lava hi tiyeke hi fanele ku tiyiselela ku tsana ka lava va nga tiyangiki, ku nga ri ku titsakisa hina vini.
2  Un’wana ni un’wana wa hina a a tsakise warikwavo eka leswi nga swinene leswaku swi n’wi aka.
3  Hikuva hambi a ri Kreste a nga titsakisanga; kambe hilaha ku tsariweke hakona: “Mindzhukano ya lava a va ku rhukana yi wele ehenhla ka mina.”
4  Hikuva swilo hinkwaswo leswi tsariweke enkarhini lowu hundzeke swi tsaleriwe ku letela hina, leswaku hi ta va ni ntshembo hikwalaho ka ku tiyisela ka hina ni hikwalaho ka nchavelelo lowu humaka eMatsalweni.
5  Onge Xikwembu lexi nyikaka ku tiyisela ni nchavelelo xi nga mi pfumelela ku va ni langutelo ra mianakanyo leri fanaka ni leri Kreste Yesu a a ri na rona, exikarhi ka n’wina,
6  leswaku hi mianakanyo yin’we mi ta vangamisa Xikwembu tlhelo Tata wa Hosi ya hina Yesu Kreste, mi endla tano hi nomu wun’we.
7  Hikokwalaho amukelanani, tanihi leswi Kreste na yena a hi amukeleke hi xikongomelo xo vangamisa Xikwembu.
8  Hikuva ndza mi byela leswaku Kreste u ve mutirheli wa lava va yimbeke hikwalaho ka ntiyiso wa Xikwembu, leswaku a tiyisekisa switshembiso leswi xi swi endleke eka vatata wa vona,
9  ni leswaku matiko ma ta vangamisa Xikwembu hikwalaho ka tintswalo ta xona. Hilaha ku tsariweke hakona: “Hi yona mhaka leyi ndzi nga ta ku twarisa erivaleni exikarhi ka matiko naswona ndzi ta yimbelelela vito ra wena miloti.”
10  Nakambe xi ri: “Tsakani n’wina matiko, swin’we ni vanhu va xona.”
11  Nakambe xi ri: “Dzunisani Yehovha n’wina matiko hinkwenu, vanhu hinkwavo a va n’wi dzunise.”
12  Nakambe Esaya u ri: “Ku ta va ni rimitsu ra Yese, naswona ku ta humelela un’wana a fuma matiko; matiko ma ta veka ntshembo wa wona eka yena.”
13  Onge Xikwembu lexi nyikaka ntshembo xi nga mi tata hi ntsako hinkwawo ni ku rhula hi ku kholwa ka n’wina, leswaku mi ta va ni ntshembo lowukulu hi matimba ya moya lowo kwetsima.
14  Kutani na mina ndza khorwiseka hi n’wina vamakwerhu, leswaku n’wina hi n’wexe mi tele vunene, tanihi leswi mi teleke vutivi hinkwabyo, ni leswaku ma swi kota ku tsundzuxana.
15  Hambiswiritano, ndzi mi tsalela hi ku kongoma swinene malunghana ni timhaka to karhi, onge hi loko ndzi mi tsundzuxa nakambe, hikwalaho ka musa lowu nga faneriwiki lowu ndzi nyikiweke wona wu huma eka Xikwembu,
16  leswaku ndzi va nandza wa Kreste Yesu eka matiko, ndzi va loyi a khomekeke entirhweni wo kwetsima wa mahungu lamanene ya Xikwembu, leswaku gandzelo, ku nga matiko lawa, ri ta tikomba ri ri leri amukelekaka, ri ri leri kwetsimisiwaka hi moya lowo kwetsima.
17  Hikokwalaho ndzi ni xivangelo xo khana eka Kreste Yesu loko swi ta eka swilo leswi yelanaka ni Xikwembu.
18  Hikuva a ndzi nge ringeti ndzi mi byela nchumu wun’wana loko wu nga ri wa swilo leswi Kreste a swi endleke ha mina leswaku matiko ma ta yingisa, hi rito ra mina ni swiendlo,
19  hi matimba ya masingita ni swihlamariso, hi matimba ya moya lowo kwetsima; lerova ku sukela eYerusalema ni ku rhendzeleka ku ya fika ni le Iliriya ndzi chumayele mahungu lamanene hi rixaladza hi ta Kreste.
20  Kunene, hi ndlela leyi, ndzi swi endle xikongomelo xa mina ku ka ndzi nga vuli mahungu lamanene laha Kreste ana se a vuriweke kona, leswaku ndzi nga aki emasungulweni ya munhu un’wana;
21  kambe hilaha ku tsariweke hakona: “Lava nga tivisiwangiki nchumu malunghana na yena va ta vona, naswona lava va nga twangiki nchumu va ta twisisa.”
22  Hikokwalaho, nakambe minkarhi yo tala ndzi siveriwile leswaku ndzi nga fiki eka n’wina.
23  Kambe leswi ndzi nga ha riki na ndhawu leyi nga fikeleriwangiki eswifundzheni leswi, ni leswi ku ringana malembe yo hlayanyana ndzi naveleke ku fika eka n’wina
24  rini na rini loko ndzi ri endleleni yo ya eSpaniya, eka hinkwaswo, lexi ndzi xi languteleke loko ndzi ri eriendzweni ro ya kona i ku hundza ndzi mi vona, mi ndzi heleketanyana loko se ndzi enerisiwilenyana hi ku tshama na n’wina.
25  Kambe se ndzi lava ku khoma riendzo ro ya eYerusalema ndzi ya tirhela vakwetsimi.
26  Hikuva lava va nga eMakedoniya ni le Akaya va tsakele ku hanana hi swilo swa vona hi ku swi nyikela eka vakwetsimi lava nga swisiwana lava nga eYerusalema.
27  I ntiyiso, va swi tsakerile ku endla tano, kambe va ve ni xikweleti eka vona; hikuva loko matiko ma averiwe swilo swa vona swa moya, na wona ma kolota ku va tirhela erivaleni hi swilo swa miri wa nyama.
28  Hikwalaho, loko ndzi hete leswi naswona ndzi fikise mbhandzu lowu wu hlayisekile eka vona, ndzi ta hundza hi le ka n’wina loko ndzi ya eSpaniya.
29  Ku tlula kwalaho, ndza swi tiva leswaku loko ndzi ta eka n’wina ndzi ta ta ni mikateko leyi humaka eka Kreste hi ku tala ka yona.
30  Kutani ndza mi khongotela vamakwerhu, hi Hosi ya hina Yesu Kreste ni hi rirhandzu ra moya, leswaku mi tikarhata swin’we na mina eku ndzi khongeleleni eka Xikwembu,
31  leswaku ndzi ta kutsuriwa eka lava nga riki vapfumeri eYudiya, ni leswaku vutirheli bya mina lebyi ndzi byi endlelaka Yerusalema byi va lebyi amukelekaka eka vakwetsimi,
32  leswaku loko ndzi fika eka n’wina hi ntsako, hi ku rhandza ka Xikwembu, ndzi ta phyuphyisiwa swin’we na n’wina.
33  Onge Xikwembu lexi nyikaka ku rhula xi nga va na n’wina hinkwenu. Amen.
1  Mina Pawulo, hlonga ra Yesu Kreste, la vitaniweke leswaku a va muapostola, la hlawuleriweke mahungu lamanene ya Xikwembu,
2  lawa xi ma tshembiseke ka ha ri emahlweni eMatsalweni yo kwetsima hi ku tirhisa vaprofeta va xona,
3  malunghana ni N’wana wa xona, la humeke eka mbewu ya Davhida hi tlhelo ra nyama,
4  kambe loyi hi matimba a vuriweke N’wana wa Xikwembu hi tlhelo ra moya wa vukwetsimi hi ku pfuxiwa eka lava feke—ina, Yesu Kreste Hosi ya hina,
5  loyi ha yena hi amukeleke musa lowu nga faneriwiki ni vuapostola leswaku matiko hinkwawo ma va ni ripfumelo evitweni rakwe,
6  ku nga matiko lawa na n’wina mi vitaniweke eka wona leswaku mi va va Yesu Kreste—
7  eka hinkwavo lava va nga eRhoma lava nga varhandziwa va Xikwembu, lava vitaniweke leswaku va va vakwetsimi: Onge mi nga va ni musa lowu nga faneriwiki ni ku rhula leswi humaka eka Xikwembu Tata wa hina ni le ka Hosi Yesu Kreste.
8  Xo sungula eka hinkwaswo, ndzi nkhensa Xikwembu xa mina ha Yesu Kreste hikwalaho ka n’wina hinkwenu, hikuva ku vulavuriwa hi ripfumelo ra n’wina emisaveni hinkwayo.
9  Hikuva Xikwembu, lexi ndzi endlaka ntirho wa xona wo kwetsima hi moya wa mina mayelana ni mahungu lamanene ya N’wana wa xona, i mbhoni ya mina emhakeni ya leswaku a ndzi tshiki ku vulavula hi n’wina eswikhongelweni swa mina nkarhi hinkwawo,
10  ndzi kombela leswaku loko swi koteka, ndzi nga hetelela ndzi humelerile loko Xikwembu xi swi rhandza leswaku ndzi ta eka n’wina.
11  Hikuva ndzi navela ku mi vona, leswaku ndzi ta mi nyika nyiko yo karhi ya moya, mi ta tiyisiwa;
12  kumbe, leswaku mi ta khutazana, un’wana hi ripfumelo ra un’wana, ra n’wina ni ra mina.
13  Kambe, vamakwerhu, a ndzi lavi mi nga swi tivi leswaku hi minkarhi yo tala a ndzi tiyimisele ku ta eka n’wina, kambe ndzi siveriwile ku fikela sweswi, leswaku ndzi ta kuma mihandzu yo karhi ni le ka n’wina, tanihi le ka matiko laman’wana hinkwawo.
14  Eka Magriki swin’we ni le ka Vabarbara, eka lavo tlhariha swin’we ni le ka swihunguki ndzi ni nandzu:
15  kutani ndzi ni mapfundza yo vula mahungu lamanene ni le ka n’wina kwalaho Rhoma.
16  Hikuva a ndzi khomiwi hi tingana hi mahungu lamanene; entiyisweni, i matimba ya Xikwembu ya ku ponisa un’wana ni un’wana la nga ni ripfumelo, ku sungula hi Muyuda, ku ya ni le ka Mugriki;
17  hikuva ku lulama ka Xikwembu ka hlavuteriwa eka wona hikwalaho ka ripfumelo ni le ripfumelweni, hilaha ku tsariweke hakona: “Kambe loyi a lulameke—u ta hanya hikwalaho ka ripfumelo.”
18  Hikuva vukarhi bya Xikwembu byi hlavuteriwa byi huma etilweni byi ya wela ehenhla ka ku nga xiximi Xikwembu hinkwako ni vubihi hinkwabyo bya vanhu lava sivelaka ntiyiso hi ndlela leyi nga lulamangiki,
19  hikuva leswi nga tiviwaka malunghana ni Xikwembu swa vonaka exikarhi ka vona, hikuva Xikwembu xi va kombise swona.
20  Hikuva timfanelo ta xona leti nga vonakiki ta voniwa ku sukela loko misava yi tumbuluxiwile ku ya emahlweni, hikuva ti xiyeka hi swilo leswi endliweke, ni hi matimba ya xona lama nga riki na makumu ni Vukwembu bya xona, lerova a va swi koti ku tiyimelela;
21  hikuva, hambileswi a va xi tiva Xikwembu, a va xi dzunisanga tanihi Xikwembu, naswona a va xi nkhensanga, kambe a va vanga na nchumu eku anakanyeni ka vona, naswona timbilu ta vona leti nga twisisiki ti endliwe ta ntima.
22  Hambiloko va sindzisa leswaku va tlharihile, va ve swiphukuphuku
23  kutani va hundzula ku vangama ka Xikwembu lexi nga onhakiki ku va nchumu lowu fanaka ni xifaniso xa munhu loyi a onhakaka ni xa tinyenyana ni swivumbiwa swa milenge ya mune ni swilo leswi kokovaka.
24  Hikokwalaho, hi ku fambisana ni ku navela ka timbilu ta vona, Xikwembu xi va nyikete ethyakeni, leswaku mimiri ya vona yi xumbadzeka eka vona,
25  hambi va ri lava va tshikeke ntiyiso wa Xikwembu va amukela mavunwa, kutani va xixima ni ku endla ntirho wo kwetsima eka ntumbuluko ematshan’weni ya Loyi a tumbuluxeke, loyi a dzunisiwaka hi masiku. Amen.
26  Hi yona mhaka leyi Xikwembu xi va nyiketeke eku naveleni loku nyumisaka ka vuxaka bya rimbewu, hikuva vaxisati va vona va hundzule ntirho wa vona wa ntumbuluko wu va lowu lwisanaka ni ntumbuluko;
27  naswona hi ku fanana hambi va ri vaxinuna va tshike maendlelo ya ntumbuluko eka vaxisati kutani va hisiwa ngopfu hi ku navelana ka vona ko biha, vaxinuna va endla leswi thyakeke ni vaxinuna-kulobye, kutani va amukela hakelo leyi heleleke, leyi a yi fanela xidyoho xa vona.
28  Tanihi leswi va nga swi amukelangiki ku tiva Xikwembu hilaha ku kongomeke, Xikwembu xi va nyikete exiyin’weni xa mianakanyo lexi nga amukelekiki, leswaku va endla swilo leswi nga faneriki,
29  tanihi leswi a va tele hi leswi nga lulamangiki hinkwaswo, vuhomboloki, ku navela, vubihi, ku tala mona, ku dlaya hi vomu, dzolonga, vuxisi, nsele, i vahleveteri,
30  vahehli, lava vengaka Xikwembu, varhukani, lava titlakusaka, lava titivaka, lava vangaka swilo swo biha, lava nga yingisiki vatswari,
31  lava nga twisisiki, lava nga hlayisiki mintwanano, lava nga riki na xinakulobye xa ntumbuluko, lava pfumalaka tintswalo.
32  Hambileswi lava va xi tivaka kahle xileriso xo lulama xa Xikwembu, xa leswaku lava va hanyaka hi swilo swo tano va faneriwa hi rifu, a vo hambeta va swi endla ntsena, kambe va tlhela va pfumelelana ni lava va hanyaka ha swona.
2  Hikokwalaho a wu swi koti ku tiyimelela, wena munhu loko u avanyisa, ku nga khathariseki leswaku u mani; hikuva eka xilo lexi u avanyisaka un’wana ha xona wa tigweva, tanihi leswi wena loyi u avanyisaka u hanyaka hi ku endla swilo sweswo.
2  Kutani ha swi tiva leswaku vuavanyisi bya Xikwembu, hi ku landza ntiyiso, byi le henhla ka lava va hanyaka hi ku endla swilo swo tano.
3  Kambe, wena munhu, loko u avanyisa lava hanyaka hi ku endla swilo swo tano kasi na wena wa swi endla, xana u anakanya leswaku u ta balekela vuavanyisi bya Xikwembu?
4  Kumbe, xana u ku langutela ehansi ku fuwa ka musa wa xona ni ku tiyisela ni ku va ni mbilu yo leha, hi ku ka u nga swi tivi leswaku mfanelo ya musa ya Xikwembu yi ringeta ku ku yisa eku hundzukeni?
5  Kambe hikwalaho ka ku nonon’hwa ka wena ni mbilu leyi nga hundzukiki, u tihlayisela vukarhi hi siku ra vukarhi ni ra ku hlavuteriwa ka vuavanyisi lebyi lulameke bya Xikwembu.
6  Kutani xi ta nyika un’wana ni un’wana hi ku ya hi mintirho ya yena:
7  vutomi lebyi nga heriki eka lava lavaka ku vangama ni ku xiximeka ni ku pfumala ku onhaka hi ku tiyisela entirhweni lowu nga wunene;
8  hambiswiritano, lava kanetaka ni lava nga wu yingisiki ntiyiso, kambe va yingisa leswi nga lulamangiki, xa vona ku ta va vukarhi ni ku hlundzuka,
9  nhlomulo ni maxangu, ehenhla ka moya-xiviri wa munhu un’wana ni un’wana loyi a endlaka leswo biha, ku sungula hi Muyuda ku ya ni le ka Mugriki;
10  kambe ku vangama ni ku xiximeka ni ku rhula eka un’wana ni un’wana loyi a endlaka leswi nga swinene, ku sungula hi Muyuda ku ya ni le ka Mugriki.
11  Hikuva Xikwembu a xi yi hi nghohe.
12  Hi xikombiso, hinkwavo lava dyoheke va nga ri na nawu va ta tlhela va lova va nga ri na nawu; kambe hinkwavo lava dyoheke va ri ehansi ka nawu va ta avanyisiwa hi nawu.
13  Hikuva lava twaka nawu a hi vona lava lulameke emahlweni ka Xikwembu, kambe vaendli va nawu hi vona lava nga ta vuriwa lava lulameke.
14  Hikuva loko vanhu va matiko lava nga riki na nawu, va swi endla hi ntumbuluko swilo swa nawu, vanhu lava, hambileswi va nga riki na nawu, vona i nawu eka vona vini.
15  Hi vona lava kombisaka leswaku mhaka ya nawu yi tsariwile etimbilwini ta vona, kasi na rona ripfalo ra vona i mbhoni ya vona, kutani miehleketo ya vona vini, ya va hehla kumbe hambi ku ri ku va yimelela.
16  Leswi swi ta humelela hi siku leri Xikwembu xi nga ta avanyisa swilo swa vanhu leswi nga xihundla hi ku tirhisa Kreste Yesu, hi ku ya hi mahungu lamanene lawa ndzi ma vulaka.
17  Kutani loko u ri Muyuda, naswona u titshega hi nawu ni ku tinyungubyisa hi Xikwembu,
18  naswona u tiva ku rhandza ka xona u tlhela u amukela swilo leswi nga swinene hi leswi u leteriwaka Nawu hi nomu;
19  naswona u ri la khorwisekaka leswaku u mukongomisi wa lava feke mahlo, u ku vonakala eka lava nga emunyameni,
20  u mululamisi wa lava nga anakanyiki, mudyondzisi wa swihlangi, naswona u ni ntila wa vutivi ni wa ntiyiso hi tlhelo ra Nawu—
21  hambiswiritano, xana wena, loyi u dyondzisaka un’wanyana, a wu tidyondzisi ke? Wena, loyi u chumayelaka u ku “U nga tshuki u yiva,” wa yiva ke?
22  Wena, loyi u nge “U nga tshuki u endla vuoswi,” xana wa byi endla vuoswi ke? Wena, loyi u nyenyaka swifaniso swa hava, xana wa yiva etitempeleni?
23  Wena, loyi u tinyungubyisaka hi nawu, xana a wu xi khomisi tingana Xikwembu hi ku tlula ka wena Nawu?
24  Hikuva “vito ra Xikwembu ra sandziwa hikwalaho ka n’wina exikarhi ka matiko”; hilaha swi tsariweke hakona.
25  Entiyisweni, ku yimba swa pfuna, ntsena loko u hanya hi nawu; kambe loko u ri mutlula-nawu, ku yimba ka wena ku fana ni ku ka u nga yimbanga.
26  Hikokwalaho, loko munhu la nga yimbangiki a hlayisa swilaveko swa Nawu leswi lulameke, vukhuna byakwe byi ta hlayiwa byi ri ku yimba, a hi swona ke?
27  Naswona munhu la nga yimbangiki loyi a nga tano hi ntumbuluko, hi ku hetisisa Nawu, u ta ku avanyisa wena la tlulaka nawu, hi ku tirhisa milawu leyi tsariweke ni ku yimba.
28  Hikuva a hi Muyuda ehandle, naswona ku yimba a hi ka le handle enyameni.
29  Kambe i Muyuda endzeni, naswona ku yimba ka yena i ka le mbilwini hi tlhelo ra moya, hayi hi nawu lowu tsariweke. Ku vongiwa ka yoloye a ku humi evanhwini, kambe ku huma eka Xikwembu.
3  Kutani, xana Muyuda u va tlula ha yini van’wana, kumbe ku yimba ku pfuna yini?
2  Ku pfuna ngopfu hi tindlela hinkwato. Yo sungula eka hinkwato, hileswi a va tamerisiwe marito lama hlawulekisiweke ya Xikwembu.
3  Kutani swi ni mhaka yihi? Loko van’wana va nga ri kombisanga ripfumelo, xana ku pfumala ka vona ripfumelo swi nga ha endla vutshembeki bya Xikwembu byi va bya hava?
4  Sweswo swi nga tshuki swi endleka! Kambe Xikwembu a xi kumeke xi ri ni ntiyiso, hambiloko munhu un’wana ni un’wana a kumeka a ri muhembi, hilaha swi tsariweke hakona: “Leswaku u ta kombisiwa u ri loyi a lulameke emaritweni ya wena ni leswaku u ta hlula loko u avanyisiwa.”
5  Hambiswiritano, loko vubihi bya hina byi endla leswaku ku lulama ka Xikwembu ku vonakala erivaleni, hi ta ku yini ke? Xikwembu a xi hombolokanga loko xi humesa vukarhi bya xona, a swi tano ke? (Ndzi vulavula hilaha munhu a vulavulaka hakona.)
6  Sweswo swi nga tshuki swi endleka! Loko swi nga ri tano, xana Xikwembu xi ta yi avanyisa hi ndlela yihi misava?
7  Kambe loko ntiyiso wa Xikwembu wu endliwe wu va lowu xiyekaka ngopfu eku vangameni ka xona hikwalaho ka vunwa bya mina, ha yini na mina ndzi avanyisiwa tanihi mudyohi?
8  Naswona ha yini hi nga vuli, hilaha hi lumbetiwaka hakona, ni hilaha vanhu van’wana va vulaka hakona, leswaku hi ri: “A hi endleni swilo swo biha leswaku ku ta ta swilo leswinene”? Vuavanyisi lebyi kumiwaka hi vanhu volavo byi pfumelelana ni vululami.
9  Kutani ku vuriwa yini ke? Xana hi le xiyin’weni xo antswa? Nikatsongo! Hikuva eku sunguleni hi endle xihehlo xa leswaku Vayuda ni Magriki hinkwawo va le hansi ka xidyoho;
10  hilaha ku tsariweke hakona: “Ku hava munhu loyi a lulameke, hambi ku ri un’we;
11  a nga kona la nga ni ku twisisa ko karhi, a nga kona la lavaka Xikwembu.
12  Vanhu hinkwavo va hambukile, hinkwavo ka vona a va ha pfuni nchumu; ku hava munhu loyi a endlaka musa, a nga kona hambi a ri un’we.”
13  “Nkolo wa vona i sirha leri pfulekeke, va tirhise vuxisi hi marimi ya vona.” “Vuxungu bya swihiridyana byi le ndzhaku ka milomu ya vona.”
14  “Naswona nomu wa vona wu tele ku rhukana ni marito yo tlhava.”
15  “Milenge ya vona yi hatlisela ku halata ngati.”
16  “Ku onhaka ni maxangu swi le tindleleni ta vona,
17  a va yi tivanga ndlela ya ku rhula.”
18  “A ku kona ku chava Xikwembu ematihlweni ya vona.”
19  Kutani ha swi tiva leswaku swilo hinkwaswo leswi Nawu wu swi vulaka wu swi kongomisa eka lava va nga ehansi ka Nawu, leswaku nomu wun’wana ni wun’wana wu ta pfariwa ni leswaku misava hinkwayo yi ta lulameriwa hi ku xupuriwa hi Xikwembu.
20  Hikokwalaho, ku hava nyama leyi nga ta vuriwa leyi lulameke hikwalaho ka mintirho ya nawu emahlweni ka xona, hikuva nawu wu nyika vutivi lebyi kongomeke hi xidyoho.
21  Kambe sweswi handle ka nawu, ku lulama ka Xikwembu ku kombisiwile, ku nga loku Nawu ni Vaprofeta va nyikelaka vumbhoni bya kona;
22  ina, ku lulama ka Xikwembu eka hinkwavo lava va nga ni ripfumelo, ha Yesu Kreste. Hikuva a ku na ku hambana.
23  Hikuva hinkwavo va dyohile, naswona va kayivela ku vangama ka Xikwembu,
24  kutani i nyiko ya mahala leyi endleke leswaku va vuriwa lava lulameke hi musa lowu nga faneriwiki, hi ku ntshunxiwa hi nkutsulo lowu hakeriweke hi Kreste Yesu.
25  Xikwembu xi n’wi nyikerile a va gandzelo ra ku vuyelelana hi ku va ni ripfumelo engatini ya yena. Leswi xi swi endlele ku kombisa ku lulama ka xona n’wini, hikuva a xi rivalela swidyoho leswi humeleleke enkarhini lowu hundzeke loko Xikwembu xi ri karhi xi lehisa mbilu;
26  leswaku xi kombisa ku lulama ka xona n’wini enkarhini wa sweswi, leswaku xi kumeka xi lulamile loko xi vula leswaku munhu loyi a nga ni ripfumelo eka Yesu u lulamile.
27  Kutani ku tibuma ku kwihi ke? A ku pfumeleriwi. Hi nawu wihi ke? Xana hi lowa mintirho? E-e, a swi tano, kambe hi nawu wa ripfumelo.
28  Hikuva hi anakanya leswaku munhu u vuriwa la lulameke hi ripfumelo handle ka mintirho ya nawu.
29  Kumbe, i Xikwembu xa Vayuda ntsena ke? Xana a hi xa vona ni vanhu va matiko ke? Ina, ni vanhu va matiko i xa vona,
30  loko hakunene Xikwembu xi ri xona lexi nga ta vula vanhu lava yimbeke leswaku va lulamile, hikwalaho ka ripfumelo, ni leswaku vanhu lava nga yimbangiki va lulamile hikwalaho ka ripfumelo ra vona.
31  Kutani, xana hi herisa nawu hikwalaho ka ripfumelo ra hina? Sweswo swi nga tshuki swi endleka! Ku ri na sweswo, hi tiyisa nawu.
12  Hikwalaho ndza mi kombela vamakwerhu, hi tintswalo ta Xikwembu leswaku mi nyikela mimiri ya n’wina yi va xitlhavelo lexi hanyaka, xo kwetsima ni lexi amukelekaka eka Xikwembu, ku nga ntirho wo kwetsima, hi matimba ya n’wina ya ku anakanya.
2  Naswona tshikani ku titwananisa ni mafambiselo lawa ya swilo, kambe mi hundzuka hi ku hundzula mianakanyo ya n’wina, leswaku mi ta tiyiseka hi ku rhandza ka Xikwembu loku nga kunene ni loku amukelekaka ni loku hetisekeke.
3  Hikuva hi musa lowu nga faneriwiki lowu ndzi nyikiweke wona ndzi byela un’wana ni un’wana kwalaho exikarhi ka n’wina leswaku a nga tiehleketeleli ku tlula mpimo lowu a faneleke ku tiehleketelela ha wona; kambe a a ehlekete hi xikongomelo xo va ni mianakanyo leyi hlutekeke, un’wana ni un’wana hilaha Xikwembu xi n’wi aveleke ripfumelo hakona.
4  Hikuva tanihi leswi hi nga ni swirho swo tala emirini wun’we, kambe swirho sweswo hinkwaswo a swi na ntirho lowu fanaka,
5  xisweswo hina, hambileswi hi nga tala, hi miri wun’we evun’weni na Kreste, kambe un’wana ni un’wana wa hina i xirho xa un’wana.
6  Kutani, tanihi leswi hi nga ni tinyiko leti hambanaka hi ku ya hi musa lowu nga faneriwiki lowu hi nyikiweke wona, hambi byi ri vuprofeta, a hi profeteni hi ku ya hi ripfumelo leri hi averiweke rona;
7  kumbe i vutirheli, a hi hlanganyeleni evutirhelini lebyi; kumbe loyi a dyondzisaka, a a dyondzise;
8  kumbe loyi a khongotelaka, a a khongotele; loyi a avelaka, a a avele hi mbilu yo basa; loyi a ungamelaka, a a ungamele hi ku gingiriteka ka xiviri; loyi a kombisaka tintswalo, a a ti kombise a ri karhi a khana.
9  Rirhandzu ra n’wina ri nga vi na vukanganyisi. Nyenyani leswi hombolokeke, mi namarhela leswi nga swinene.
10  Mi va ni xinakulobye lexikulu erirhandzwini ra vumakwerhu. Vanani lavo rhanga eku xiximaneni.
11  Mi nga lolohi entirhweni wa n’wina. Mi pfurha hi moya. Mi va mahlonga ya Yehovha.
12  Tsakani hi ntshembo. Mi tiyisela nhlomulo. Mi phikelela exikhongelweni.
13  Avelanani ni vakwetsimi hi ku ya hi swilaveko swa vona. Mi landzela ndlela ya malwandla.
14  Hambetani mi katekisa vaxanisi; mi katekisa, mi nga rhukani.
15  Tsakani ni vanhu lava tsakaka; mi rila ni vanhu lava rilaka.
16  Mi karhatekela van’wana hi ndlela leyi mi tikarhatekelaka ha yona; mi nga karhatekeli swilo leswi tlakukeke, kambe fambisanani swin’we ni swilo swa xiyimo xa le hansi. Mi nga tivoni onge mi tlharihile.
17  Mi nga tlheriseli swo biha hi swo biha hambi eka mani. Endlani swilo leswi nga swinene emahlweni ka vanhu hinkwavo.
18  Loko swi koteka, swi titshege hi n’wina, vanani ni ku rhula ni vanhu hinkwavo.
19  Mi nga tirihiseli, varhandziwa, kambe kendlukelani vukarhi; hikuva ku tsariwile: “Ku rihisela i ka mina; hi mina ndzi nga ta tlherisela, ku vula Yehovha.”
20  Kambe, “loko nala wa wena a ri ni ndlala, n’wi phamele; loko a ri ni torha, n’wi nyike swakunwa; hikuva loko u endla leswi, u ta va u fumba makala lama pfurhaka enhlokweni ya yena.”
21  U nga pfumeli ku hluriwa hi swo biha, kambe hambeta u hlula swo biha hi leswinene.
