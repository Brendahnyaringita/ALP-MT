10  Kutani hosi ya xisati ya le Xeba yi twa xiviko xa Solomoni malunghana ni vito ra Yehovha. Hiloko yi fika yi ta n’wi ringa hi swivutiso leswi rharhanganeke.
2  Eku heteleleni yi fika eYerusalema yi ri ni nxaxamelo lowukulu ngopfu, tikamela leti rhwaleke mafurha ya balsama ni nsuku wo tala swinene ni maribye ya risima; kutani yi fika eka Solomoni yi sungula ku n’wi byela hinkwaswo leswi a swi ri embilwini ya yona.
3  Solomoni na yena a yi byela timhaka ta yona hinkwato. A ku vanga ni mhaka leyi a yi tumberile eka hosi leyi a nga yi byelangiki yona.
4  Loko hosi ya xisati ya le Xeba yi vona vutlhari hinkwabyo bya Solomoni ni yindlu leyi a a yi akile,
5  ni swakudya swa tafula rakwe ni ndlela leyi malandza yakwe a ma tshama ha yona ni ntirho wa le tafuleni wa vaphameri vakwe, tinguvu ta vona ni swakunwa swakwe ni switlhavelo swakwe swo hisiwa leswi a a swi humesela yindlu ya Yehovha nkarhi ni nkarhi, a ka ha vanga na moya eka yona.
6  Hiloko yi ku eka hosi: “Rito leri ndzi ri tweke etikweni ra mina malunghana ni timhaka ta wena ni vutlhari bya wena i ntiyiso.
7  A ndzi vanga na ripfumelo emaritweni lawa ku fikela loko ndzi tile leswaku mahlo ya mina ma tivonela; kutani waswivo, a ndzi nga byeriwanga xiphemu xa wona. U swi tlula ekule hi vutlhari ni hi ku kateka swilo leswi swi twiweke leswi ndzi swi yingiseke.
8  Ku tsaka vavanuna va wena; ku tsaka malandza lawa ya wena, lawa ma yimaka emahlweni ka wena nkarhi hinkwawo, ma yingisele vutlhari bya wena!
9  Onge Yehovha Xikwembu xa wena a nga dzunisiwa, loyi a ku tsakeleke hi ku ku veka exiluvelweni xa Israyele; hikuva Yehovha u rhandza Israyele hilaha ku nga riki na makumu lerova u veke wena u va hosi leswaku u humesa xiboho xa vuavanyisi ni ku lulama.”
10  Hiloko yi nyika hosi titalenta ta nsuku ta 120 ni mafurha ya balsama yo tala ngopfu ni maribye ya risima. A ka ha tlhelanga ku va ni mafurha ya balsama yo tala ku fana ni lawa hosi ya xisati ya Xeba yi ma nyikeke Hosi Solomoni.
11  Kutani ntlawa wa swikepe swa Hiramu leswi swi rhwaleke nsuku ku suka eOfiri swi tlhele swi tisa timhandzi to tala ngopfu ta mirhi ya algama ni maribye ya risima ku suka eOfiri.
12  Hiloko hosi yi tirhisa timhandzi ta murhi wa algama ku endla swiseketelo swa yindlu ya Yehovha ni swa yindlu ya hosi, swin’we ni tiharipa ni switende swa vayimbeleri. Timhandzi ta mirhi ya algama to fana ni leti a ti tlhelanga ti va kona kumbe ti voniwa ku ta fikela esikwini leri.
13  Hosi Solomoni a nyika hosi ya xisati ya le Xeba hinkwaswo leswi swi yi tsakisaka leswi yi swi kombeleke, handle ka leswi a yi nyikeke swona hi ku landza ku hanana ka Hosi Solomoni. Endzhaku ka sweswo yona yi hundzuluka yi ya etikweni ra rikwavo, yona ni malandza ya yona.
14  Ntiko wa nsuku lowu a wu fika eka Solomoni hi lembe rin’we a wu endla titalenta ta nsuku ta 666,
15  ku nga hlayiwi leswi a swi tisiwa hi vavanuna lava va endzaka ni vabindzuri ni tihosi hinkwato ta Vaarabiya ni tindhuna-nkulu ta tiko.
16  Hosi Solomoni a ya emahlweni a endla switlhangu leswikulu swa nsuku lowu pfa-​nganisiweke swa 200 (a nameka tixikele ta 600 ta nsuku ehenhla ka xitlhangu xin’wana ni xin’wana),
17  ni switlhangu leswitsongo swa nsuku lowu pfanganisiweke swa 300, (a nameka timayina tinharhu ta nsuku ehenhla ka xitlhangu xin’wana ni xin’wana lexitsongo). Hiloko hosi yi swi veka eNdlwini ya Khwati ra le Lebanoni.
18  Ku tlula kwalaho, hosi yi endla xiluvelo lexikulu hi timhondzo ta tindlopfu yi xi nameka nsuku lowu tengisiweke.
19  A ku ri ni swikhandziyo swa tsevu leswi yaka exiluvelweni, xiluvelo a xi ri ni xiangamelo xa xirhendzevutana endzhaku ka xona, naswona a ku ri ni swo tshega mavoko eka tlhelo leri ni le ka tlhelo lerin’wana ra ndhawu yo tshama eka yona, kutani tinghala timbirhi a ti yime etlhelo ka swo tshega mavoko.
20  A ku ri ni tinghala ta 12 leti yimeke kwalaho ehenhla ka swikhandziyo swa tsevu, eka tlhelo leri ni le ka tlhelo lerin’wana. A ku na mfumo wun’wana lowu a wu ri ni leti a ti endliwe ku fana na tona.
21  Swibya hinkwaswo swo nwela eka swona swa Hosi Solomoni a swi ri swa nsuku, ni swibya hinkwaswo swa Yindlu ya Khwati ra le Lebanoni a swi ri swa nsuku wo tenga. A ku nga ri na nchumu lowu a wu ri wa silivhere; emasikwini ya Solomoni a wu tekiwa wu nga ri nchumu nikatsongo.
22  Hosi a yi ri ni ntlawa wa swikepe swa Taraxixi elwandle swin’we ni ntlawa wa swikepe wa Hiramu. Ntlawa wa swikepe swa le Tarixixi a wu ta kan’we endzhaku ka malembe man’wana ni man’wana manharhu, wu rhwele nsuku ni silivhere, timhondzo ta tindlopfu ni tinkawu ni tiphikoko.
23  Hikwalaho Hosi Solomoni a a ri lonkulu hi rifuwo ni hi vutlhari ku tlula tihosi letin’wana hinkwato ta misava.
24  Vanhu hinkwavo va misava a va lava xikandza xa Solomoni leswaku va twa vutlhari byakwe lebyi Xikwembu xi byi vekeke embilwini yakwe.
25  Un’wana ni un’wana a a tisa nyiko yakwe, swilo swa silivhere ni swilo swa nsuku ni tinguvu ni swihlomo swa nyimpi ni mafurha ya balsama, tihanci ni timeyila, ku ri mhaka ya lembe ni lembe.
26  Solomoni a hambeta a hlengeleta makalichi lama engetelekeke ni tihanci; kutani a va ni makalichi ya 1 400 ni tihanci ta 12 000, a swi yimisa emitini ya makalichi ni le kusuhi ni hosi eYerusalema.
27  Hiloko hosi yi endla silivhere eYerusalema yi fana ni maribye, timhandzi ta mukedari a ti endla ti fana ni swinkuwana leswi nga eXefela hi vunyingi.
28  A ku ri ni tihanci leti Solomoni a a ri na tona ti huma aEgipta, ti xavisiwa ematikweni mambe, naswona ntlawa wa vabindzuri va hosi a wu teka ntlhambi wa tihanci hi nxavo.
29  Kutani hi ntolovelo kalichi a yi ta yi huma aEgipta, yi xavisiwa hi swiphemu swa silivhere swa 600, naswona hanci a yi xavisiwa hi swiphemu swa 150; hi yona ndlela leyi a swi ri ha yona eka tihosi hinkwato ta Vaheti ni tihosi ta Siriya. A va xavisa ha tona ematikweni mambe.
4  Hosi Solomoni a hambeta a fuma tiko hinkwaro ra Israyele.
2  Leti a ku ri tihosana leti a a ri na tona: Azariya n’wana wa Sadoki lowa muprista;
3  Elihorefe na Ahiya vana va Xixa, vamatsalana; Yehoxafati n’wana wa Ahiludi lowa mutsari wa timhaka;
4  Benaya n’wana wa Yoyada a a ri mulawuri wa vuthu, Sadoki na Abiyatara a va ri vaprista;
5  Azariya n’wana wa Natani a a lawula vayimeri, Zabudu n’wana wa Natani a a ri muprista, a ri nakulobye wa hosi;
6  Ahixara a a lawula vandyangu, Adoniramu n’wana wa Abida a a lawula lava va endlaka ntirho wo sindzisiwa.
7  Solomoni a a ri ni vayimeri va 12 etikweni hinkwaro ra Israyele, a va phamela hosi ni vandyangu wa yona. A swi ri emavokweni ya un’wana ni un’wana leswaku a phamela swakudya n’hweti yin’we hi lembe.
8  Mavito ya vona hi lawa: N’wana wa Huru endhawini ya tintshava ya Efrayimi;
9  n’wana wa Dekera eMakazi na Xalabimi na Beta-xemexe na Eloni-beta-hanana;
10  n’wana wa Hesede eAruboti (a a ri na Sokho ni tiko hinkwaro ra Hefere);
11  n’wana wa Abinadaba, xitsunga hinkwaxo xa ntshava ya Dori (Tafata, n’wana wa Solomoni a va nsati wakwe);
12  Bana n’wana wa Ahiludi eTanaka na Megido na Beta-xeyani hinkwaro, leri nga etlhelo ka Saretana ehansi ka Yizriyele, ku suka eBeta-xeyani ku ya eAvele-mehola, ku ya exifundzheni xa Yokimiyama;
13  n’wana wa Gebere eRhamoti-giliyadi (a a ri ni swimitana swa mintsonga swa Yayiri n’wana wa Manase, leswi nga eGiliyadi; a a ri ni xifundzha xa Arigobi, lexi nga eBaxani: miti leyikulu ya 60 leyi nga ni rirhangu ni swigogo swa koporo);
14  Ahinadaba n’wana wa Ido eMahanayimi;
15  Ahimazi eNeftali (na yena u teke Basemata n’wana wa Solomoni a va nsati wakwe);
16  Bana n’wana wa Huxayi eAxere ni le Beyaloto;
17  Yehoxafati n’wana wa Paruwa eIsakara;
18  Ximeyi n’wana wa Ela eBenjamini;
19  Gebere n’wana wa Uri etikweni ra Giliyadi, tiko ra Sihoni hosi ya Vaamori na Ogo hosi ya Baxani, kwalaho a ku ri ni muyimeri un’we wa vayimeri lavan’wana hinkwavo lava a va ri etikweni.
20  Yuda na Israyele a va tele, a va tele ku fana ni swiribyana swa sava leswi swi nga elwandle, va dya, va nwa naswona va tsaka.
21  Loko ku ri Solomoni, a va mufumi wa mimfumo hinkwayo ku suka eNambyeni ku ya etikweni ra Vafilisita ni ku ya endzilakaneni wa Egipta. A va tisa tinyiko, va tirhela Solomoni masiku hinkwawo ya vutomi bya vona.
22  Swakudya swa Solomoni swa siku rin’wana ni rin’wana a ku ri mpimo wa tikoro ta 30 ta mapa lama silekeke kahle ni mpimo wa tikoro ta 60, ta mapa,
23  tihomu ta khume to nona ni tihomu ta 20 ta le madyelweni ni tinyimpfu ta 100, ku nga hlayiwi timbavala ni timhala ni tinhlangu na vamahleveni lava nonisiweke.
24  Hikuva hinkwaswo leswi nga eka tlhelo leri ra Nambu a swi ri ehansi ka yena, ku suka eTifisa ku ya eGaza, hambi ku ri tihosi hinkwato ta tlhelo leri ra Nambu; u ve ni ku rhula exifundzheni xin’wana ni xin’wana lexi nga xa yena, matlhelo hinkwawo.
25  Kutani Yuda na Israyele va tshama va sirhelelekile, un’wana ni un’wana ehansi ka murhi wakwe wa vhinya ni le hansi ka nkuwa wakwe, ku suka eDani ku ya eBera-xeba, emasikwini hinkwawo ya Solomoni.
26  Solomoni a va ni swivala swa 40 000 swa tihanci ta makalichi yakwe ni vagadi va tihanci va 12 000.
27  Kutani vayimeri lava, a va nyika Hosi Solomoni swakudya swin’we ni un’wana ni un’wana la tshinelaka etafuleni ra Hosi Solomoni, un’wana ni un’wana hi n’hweti yakwe. A va siyanga nchumu lexi pfumalekaka.
28  A va hambeta va tisa maxalana ni byanyi bya tihanci ni bya swipani swa tihanci endhawini yin’wana ni yin’wana leyi a yi kumeka, un’wana ni un’wana hi ku landza xileriso lexi a lerisiweke xona.
29  Xikwembu xi ya emahlweni xi nyika Solomoni vutlhari ni ku twisisa hi mpimo lowukulu ni mbilu leyi pfulekeke, ku fana ni sava leri nga eribuweni ra lwandle.
30  Vutlhari bya Solomoni a byi ri byikulu ku tlula vutlhari bya vanhu va le Vuxeni ni vutlhari hinkwabyo bya le Egipta.
31  A a tlharihe ku tlula munhu wihi ni wihi, ku tlula Ethani lowa ka Ezara na Hemani na Kalkolo na Dara vana va Maholi; ndhuma yakwe yi twakala ematikweni hinkwawo, matlhelo hinkwawo.
32  A a kota ku vulavula swivuriso leswi ringanaka 3 000, tinsimu takwe a ti ri 1 005.
33  A a vulavula hi mirhi, ku suka eka mukedari lowu nga eLebanoni ku ya eka murhi wa hisopa lowu milaka ekhumbini; a a vulavula hi swiharhi ni hi swivumbiwa leswi hahaka ni hi swilo leswi famba-fambaka ni hi tinhlampfi.
34  A va hamba va fika va huma eka vanhu hinkwavo va ta twa vutlhari bya Solomoni, hambi ku ri eka tihosi hinkwato ta misava, leti a ti twe hi ta vutlhari byakwe.
11  Kutani Hosi Solomoni a rhandza vasati vambe vo tala swin’we ni n’wana wa Faro, vavasati va Vamowabu, va Vaamone, va Vaedomu, va Vasidoni ni va Vaheti,
2  eka matiko lawa Yehovha a nga byela vana va Israyele, a ku: “Mi nga tshuki mi nghena exikarhi ka wona, na wona ma nga tshuki ma nghena exikarhi ka n’wina; entiyisweni ma ta voyamisela mbilu ya n’wina leswaku yi landzela swikwembu swa wona.” Hi wona lawa Solomoni a nga ma namarhela leswaku a ma rhandza.
3  Kutani a va ni vasati va 700 lava a va ri tihosana ta xisati, ni vasati lavatsongo va 300; hakatsongo-tsongo vasati vakwe va voyamisa mbilu yakwe.
4  Loko Solomoni a dyuhele, vasati vakwe va voyamisa mbilu yakwe leswaku yi landzela swikwembu swin’wana; mbilu yakwe a yi nga ha hetisekanga eka Yehovha Xikwembu xakwe, ku hambana ni mbilu ya Davhida tata wakwe.
5  Hiloko Solomoni a sungula ku landzela Axitoreti xikwembu-kati xa Vasidoni ni ku landzela Milikomo nchumu lowu nyenyetsaka wa Vaamone.
6  Kutani Solomoni a sungula ku endla swilo swo biha ematihlweni ya Yehovha, a nga n’wi landzelanga Yehovha hi ku helela ku hambana na Davhida tata wakwe.
7  Hi wona nkarhi wolowo Solomoni a akela Kemoxi ndhawu leyi tlakukeke, nchumu lowu nyenyetsaka wa Mowabu, entshaveni leyi a yi ri emahlweni ka Yerusalema, na Moleke nchumu lowu nyenyetsaka wa vana va Amone.
8  Hi yona ndlela leyi a va endleleke ha yona vasati va yena hinkwavo vambe lava a va mbulukisa xitlhavelo ni ku endlela swikwembu swa vona switlhavelo.
9  Yehovha a hlundzukela Solomoni, hikuva mbilu yakwe a yi voyamele ekule na Yehovha Xikwembu xa Israyele, loyi a humeleleke kambirhi eka yena.
10  Malunghana ni nchumu lowu, u n’wi lerise leswaku a nga landzeli swikwembu swin’wana; kambe yena a nga swi hlayisanga leswi Yehovha a n’wi leriseke swona.
11  Kutani Yehovha a ku eka Solomoni: “Hikwalaho ka leswi nchumu lowu wu endlekeke ha wena naswona u nga wu hlayisangiki ntwanano wa mina ni milawu ya mina leswi ndzi swi vekeke swi va swileriso eka wena, hakunene ndzi ta susa mfumo eka wena, kunene ndzi ta wu nyika nandza wa wena.
12  Hambiswiritano, a ndzi nge swi endli emasikwini ya wena, hikwalaho ka Davhida tata wa wena. Ndzi ta wu susa evokweni ra n’wana wa wena.
13  Ntsena a ndzi nge wu susi hinkwawo mfumo. N’wana wa wena ndzi ta n’wi nyika nyimba yin’we hikwalaho ka Davhida nandza wa mina ni hikwalaho ka Yerusalema lowu ndzi wu hlawuleke.”
14  Hiloko Yehovha a sungula ku yimisela Solomoni mukaneti, ku nga Hadada lowa Muedomu wa vana va hosi. A a ri aEdomu.
15  Loko Davhida a hlasela Edomu, loko Yowabu ndhuna ya vuthu a fika ku ta lahla lava va dlayiweke, u ringete ku dlaya vaxinuna hinkwavo aEdomu.
16  (Hikuva Yowabu ni tiko hinkwaro ra Israyele a ri tshame kwalaho tin’hweti ta tsevu ku fikela loko a dlaye vaxinuna hinkwavo aEdomu.)
17  Kutani Hadada a baleka, yena ni vavanuna van’wana va Vaedomu va malandza ya tata wakwe lava a va ri na yena, va fika aEgipta, loko Hadada a ha ri mufana.
18  Hiloko va suka va huma eMidiyani va fika eParani kutani va teka vavanuna lava a va ri na vona va huma eParani va nghena aEgipta eka Faro hosi ya Egipta, loyi a nga n’wi nyika yindlu. Nakambe a n’wi nyika xinkwa, a n’wi nyika ni tiko.
19  Hadada a ya emahlweni a kuma tintswalo ematihlweni ya Faro, lerova a n’wi nyika nsati, makwavo wa xisati wa nsati wakwe, makwavo wa xisati wa Tahapanese, wansati la xiximiwaka.
20  Hi ku famba ka nkarhi makwavo wa xisati wa Tahapanese a n’wi tswalela Genubata n’wana wakwe, kutani Tahapanese a n’wi lumula kona endzeni ka yindlu ya Faro; Genubata a ya emahlweni a tshama endlwini ya Faro exikarhi ka vana va Faro.
21  Hadada a swi twa a ri aEgipta leswaku Davhida u etlele ni vatata wakwe, nileswaku Yowabu ndhuna ya vuthu u file. Hiloko Hadada a ku eka Faro: “Ndzi tshike ndzi famba, leswaku ndzi ya etikweni ra rikwerhu.”
22  Kambe Faro a ku eka yena: “I yini lexi u xi pfumalaka loko wa ha ri na mina lexi endlaka leswaku u lava ku famba u ya etikweni ra rikwenu?” Hiloko a ku: “A ndzi pfumali nchumu; kambe hakunene u fanele u ndzi tshika ndzi famba.”
23  Xikwembu xi tlhela xi n’wi yimisela mukaneti wun’wana, ku nga Rezoni n’wana wa Eliyadha, loyi a balekeleke Hadadezera hosi ya Soba leyi nga mufumi wakwe.
24  Hiloko a hambeta a tihlengeletela vavanuna, yena a va ndhuna ya vuthu ra vaphangi loko Davhida a va dlaya. Kutani va ya eDamaska va tshama eka wona va sungula ku fuma eDamaska.
25  Hiloko a va mukaneti wa Israyele emasikwini hinkwawo ya Solomoni swin’we ni swilo swo biha leswi Hadada a swi endleke; a a nyenya Israyele loko a ri karhi a fuma Siriya.
26  Kutani a ku ri na Yerobuwamu n’wana wa Nebati, wa ka Efrayimi loyi a a huma eSereda, nandza wa Solomoni, vito ra mana wakwe a ku ri Seruwa, wansati la nga noni. Na yena a sungula ku tlakusa voko a pfukela hosi.
27  Mhaka leyi endleke leswaku a pfukela hosi hi leyi: Solomoni u ake Xitsunga. A a pfale vangwa ra Muti wa Davhida tata wakwe.
28  Kutani wanuna loyi Yerobuwamu a a ri munhu wa vurhena, a ri ni matimba. Loko Solomoni a vona leswaku jaha leri a ri tirha hi matimba, a ri endla mulanguteri wa hinkwavo lava endlaka ntirho wo sindzisiwa wa yindlu ya Yosefa.
29  Hi nkarhi wolowo Yerobuwamu a huma eYerusalema, kutani Ahiya lowa le Xilo lowa muprofeta a n’wi kuma egondzweni, Ahiya a a tifunengete hi nguvu leyintshwa; havumbirhi bya vona a va ri voxe enhoveni.
30  Hiloko Ahiya a khoma nguvu leyintshwa leyi a yi ri eka yena a yi handzula yi va swiphemu swa 12.
31  A ya emahlweni a ku eka Yerobuwamu: “Titekele swiphemu swa khume; hikuva Yehovha Xikwembu xa Israyele u te, ‘Waswivo, ndzi susa mfumo evokweni ra Solomoni, kunene ndzi ta ku nyika tinyimba ta khume.
32  Nyimba yin’we yi ta ya emahlweni yi va ya yena hikwalaho ka nandza wa mina Davhida ni hikwalaho ka Yerusalema, muti lowu ndzi wu hlawuleke etinyimbeni hinkwato ta Israyele.
33  Swi vangiwe hi leswi va ndzi siyeke kutani va sungula ku nkhinsamela Axitoreti xikwembu-kati xa Vasidoni, Kemoxi xikwembu xa Mowabu na Milikomo xikwembu xa vana va Amone; a va fambanga etindleleni ta mina, a va swi endlanga leswi lulameke ematihlweni ya mina ni ku hlayisa milawu ya mina ni swiboho swa mina swa vuavanyisi ku fana na Davhida tata wakwe.
34  Kambe mfumo a ndzi nge wu teki hinkwawo evokweni rakwe, hikuva ndzi ta n’wi veka a va ndhuna emasikwini hinkwawo ya vutomi byakwe, hikwalaho ka Davhida nandza wa mina loyi ndzi n’wi hlawuleke, hikuva u hlayise swileriso swa mina ni milawu ya mina.
35  Kunene ndzi ta teka vuhosi evokweni ra n’wana wakwe ndzi ku nyika byona, ni tinyimba ta khume.
36  N’wana wakwe ndzi ta n’wi nyika nyimba yin’we leswaku Davhida nandza wa mina a hambeta a va ni rivoni nkarhi hinkwawo emahlweni ka Yerusalema, muti lowu ndzi tihlawuleleke wona leswaku ndzi veka vito ra mina kona.
37  Hi wena loyi ndzi nga ta n’wi teka, kunene wena u ta fuma hinkwaswo leswi moya-xiviri wa wena wu swi navelaka, u ta va hosi ya Israyele.
38  Kutaku loko u yingisa hinkwaswo leswi ndzi ku lerisaka swona, u famba etindleleni ta mina, kunene u endla leswi lulameke ematihlweni ya mina hi ku hlayisa milawu ya mina ni swileriso swa mina, hilaha Davhida nandza wa mina a endleke hakona, na mina ndzi ta va na wena, ndzi ta ku akela yindlu leyi yi nga ta tshama yi ri kona, hilaha ndzi akeleke Davhida hakona, ndzi ta ku nyika Israyele.
39  Ndzi ta tsongahata vana va Davhida hikwalaho ka leswi, ntsena ku nga ri nkarhi hinkwawo.’”
40  Hiloko Solomoni a lava ku dlaya Yerobuwamu. Kutani Yerobuwamu a suka a balekela aEgipta eka Xixaka hosi ya Egipta, a tshama aEgipta ku fikela loko Solomoni a fa.
41  Loko ku ri timhaka letin’wana ta Solomoni ni hinkwaswo leswi a swi endleke ni vutlhari byakwe, xana a swi tsariwanga ebukwini ya timhaka ta Solomoni?
42  Masiku lawa Solomoni a fumeke eYerusalema, a fuma tiko hinkwaro ra Israyele a ku ri malembe ya 40.
43  Hiloko Solomoni a etlela ni vatata wakwe, a lahliwa eMutini wa Davhida tata wakwe; Rehobuwama n’wana wakwe a sungula ku fuma ematshan’weni yakwe.
8  Hi nkarhi wolowo Solomoni a hlengeleta vakulukumba va Israyele, varhangeri hinkwavo va tinyimba, tindhuna ta vatatana, va vana va Israyele, eka Hosi Solomoni eYerusalema, leswaku ku humesiwa areka ya ntwanano wa Yehovha emutini wa Davhida, hileswaku, eSiyoni.
2  Hiloko vavanuna hinkwavo va Israyele va hlengeletana eka Hosi Solomoni hi n’hweti ya ku rhendzeleka ka n’weti ya Etanimi enkhubyeni, hileswaku en’hwetini ya vunkombo.
3  Kutani vakulukumba hinkwavo va Israyele va fika, vaprista va rhwala Areka.
4  Hiloko va humesa areka ya Yehovha ni ntsonga wa nhlangano ni swingolongondzwana hinkwaswo swo kwetsima leswi a swi ri entsongeni; vaprista ni Valevhi va swi humesa.
5  Kutani Hosi Solomoni, yena a ri ni nhlengeletano hinkwayo ya Israyele, lava va hlanganaka na yena hilaha va twaneke hakona, a va ri emahlweni ka Areka, va endla switlhavelo hi tinyimpfu ni tihomu leswi a swi nga hlayeki hi ku tala.
6  Hiloko vaprista va nghenisa areka ya ntwanano wa Yehovha endhawini ya yona, ekamareni ra le ndzeni-ndzeni ra yindlu, eNdhawini yo Kwetsima Ngopfu, ehansi ka timpapa ta makerubu.
7  Hikuva makerubu a ma phurumule timpapa ta wona ehenhla ka ndhawu ya Areka lerova makerubu ma ungamela Areka ni tinsika ta yona.
8  Kambe tinsika a ti lehile lerova makumu ya tinsika a ma vonaka loko u ri eNdhawini yo Kwetsima, emahlweni ka kamara ra le ndzeni-ndzeni, kambe a ma nga vonaki loko u ri ehandle. Ta ha ri kwalaho ku fikela esikwini leri.
9  A ku nga ri na nchumu endzeni ka Areka loko ku nga ri swiphepherhele swimbirhi swa maribye, leswi Muxe a swi vekeke kwalaho eHorebe, loko Yehovha a endla ntwanano ni vana va Israyele loko va huma etikweni ra Egipta.
10  Loko vaprista va huma endhawini yo kwetsima, papa a ri tate yindlu ya Yehovha.
11  Vaprista a va nga swi koti ku yima va tirhela hikwalaho ka papa leri, hikuva ku vangama ka Yehovha a ku tate yindlu ya Yehovha.
12  Hi nkarhi wolowo Solomoni a ku: “Yehovha hi yexe u vule leswaku u ta tshama eku dzwihaleni lokukulu.
13  Ndzi humelerile ku ku akela yindlu yo tshama eka yona leyi tlakukeke, ndhawu leyi u nga ta tshama eka yona hilaha ku nga riki na makumu.”
14  Hiloko hosi yi hundzuluxa xikandza xa yona yi sungula ku katekisa nhlengeletano hinkwayo ya Israyele, nhlengeletano hinkwayo ya Israyele yi yimile.
15  Yi ya emahlweni yi ku: “A ku dzunisiwe Yehovha Xikwembu xa Israyele, loyi a vulavuleke hi nomu wakwe na Davhida tatana kutani a swi hetisisa hi voko rakwe, a ku,
16  ‘Ku sukela esikwini leri ndzi humeseke vanhu va mina ha rona, ku nga Israyele, va huma aEgipta, a ndzi hlawulanga muti etinyimbeni ta Israyele leswaku vito ra mina ndzi ri akela ri tshama eka wona; kambe ndzi ta hlawula Davhida leswaku a lawula vanhu va mina, ku nga Israyele.’
17  Kutani swi va embilwini ya Davhida tatana leswaku a ri akela yindlu vito ra Yehovha Xikwembu xa Israyele.
18  Kambe Yehovha u byele Davhida tatana, a ku, ‘Hikwalaho ka leswi a swi ri embilwini ya wena leswaku u ri akela yindlu vito ra mina, u endle kahle, hikuva a swi ri embilwini ya wena.
19  Ntsena wena a wu nge yi aki yindlu leyi, kambe n’wana wa wena loyi a humaka emasengeni ya wena hi yena la nga ta ri akela yindlu vito ra mina.’
20  Yehovha a hetisisa rito rakwe leri a ri vuleke, leswaku ndzi yima ematshan’weni ya Davhida tatana, ndzi tshama exiluvelweni xa Israyele hilaha Yehovha a vuleke hakona, nileswaku ndzi aka yindlu ya vito ra Yehovha Xikwembu xa Israyele,
21  leswaku Areka ndzi yi hlawulela ndhawu kwalaho, laha ntwanano wa Yehovha wu nga kona, lowu a wu endleke ni vatata wa hina loko a va humesa etikweni ra Egipta.”
22  Hiloko Solomoni a yima emahlweni ka alitari ya Yehovha, emahlweni ka nhlengeletano hinkwayo ya Israyele, kutani a tshambulutela swandla ematilweni;
23  a ya emahlweni a ku: “Oho Yehovha Xikwembu xa Israyele, a ku na Xikwembu lexi fanaka na wena ematilweni ehenhla kumbe emisaveni ehansi, u hlayisa ntwanano ni musa wa rirhandzu eka malandza ya wena lawa ma fambaka emahlweni ka wena hi mbilu ya wona hinkwayo,
24  wena la endleleke nandza wa wena Davhida tatana leswi u n’wi tshembiseke swona lerova u endle xitshembiso hi nomu wa wena, naswona u xi hetisisile hi voko ra wena, ku fana ni le sikwini leri.
25  Sweswi, Wena Yehovha Xikwembu xa Israyele, endlela nandza wa wena Davhida tatana leswi u n’wi tshembiseke swona, u ku, ‘A ku na munhu wa wena la nga ta susiwa emahlweni ka mina leswaku a nga tshami exiluvelweni xa Israyele, loko ntsena vana va wena vo khathalela ndlela ya vona hi ku famba emahlweni ka mina hilaha wena u fambeke hakona emahlweni ka mina.’
26  Sweswi, Wena Xikwembu xa Israyele, ndzi kombela leswaku xitshembiso xa wena lexi u xi tshembiseke nandza wa wena Davhida tatana, a xi ve lexi tshembekeke.
27  “Kambe, xana entiyisweni Xikwembu xi ta tshama emisaveni? Waswivo! Matilo, ina, tilo ra matilo, wona hi woxe a ma nge ku ringani; kutani yindlu leyi ndzi yi akeke i yitsongo ngopfu!
28  U fanele u hundzulukela exikhongelweni xa nandza wa wena ni le xikombelweni xakwe xo kombela tintswalo, Wena Yehovha Xikwembu xanga, leswaku u yingisa rito ra xikombelo ni xikhongelo, leswi nandza wa wena a swi khongelaka emahlweni ka wena namuntlha;
29  leswaku mahlo ya wena ma pfulekela yindlu leyi vusiku ni nhlikanhi, endhawini leyi u vuleke ha yona u ku, ‘Vito ra mina ri ta tshama kwalaho,’ leswaku u yingisa xikhongelo lexi nandza wa wena a xi khongelaka endhawini leyi.
30  U ta yingisa xikombelo xa ku kombela tintswalo xa nandza wa wena ni vanhu va wena, ku nga Israyele, lexi va xi khongelaka endhawini leyi; onge wena u nga xi twa u ri endhawini ya wena leyi u tshamaka eka yona, u fanele u yingisa u ri ematilweni, u ta xi twa u tlhela u rivalela.
31  “Loko munhu a dyohela munhu-kulobye, entiyisweni a n’wi rhukana leswaku a weriwa hi ndzhukano, kunene a rhukaniwa emahlweni ka alitari ya wena endlwini leyi,
32  onge wena u nga swi twa u ri ematilweni, u teka goza, u avanyisa malandza ya wena hi ku vula leswaku lowo homboloka u hombolokile, hi ku veka tindlela takwe enhlokweni yakwe, ni hi ku vula leswaku la lulameke u lulamile, hi ku n’wi nyika hi ku landza ku lulama ka yena.
33  “Loko vanhu va wena, ku nga Israyele va hluriwa emahlweni ka nala, hikwalaho ka leswi va tshameleke ku ku dyohela, kunene vona va vuyela eka wena kutani va dzunisa vito ra wena, va khongela naswona va kombela tintswa-​lo eka wena endlwini leyi,
34  onge wena u nga swi twa u ri ematilweni, u fanele u rivalela xidyoho xa vanhu va wena, ku nga Israyele, u fanele u va vuyisela emisaveni leyi u yi nyikeke vatata wa vona.
35  “Loko tilo ri pfariwile lerova ku nga ni mpfula, hikwalaho ka leswi va tshameleke ku ku dyohela, kunene va khongela eka wena endhawini leyi, va dzunisa vito ra wena, kutani va tlhela exidyohweni xa vona, hikwalaho ka ku va u va xanisile,
36  onge wena u nga swi twa u ri ematilweni, u fanele u rivalela xidyoho xa malandza ya wena, ni xa vanhu va wena, ku nga Israyele, hikuva u va dyondzisa ndlela leyinene leyi va faneleke va famba ha yona; u fanele u va nyika mpfula etikweni ra wena leri u ri nyikeke vanhu va wena ri va ndzhaka leyi va yi fuweke.
37  “Loko ko tshuka ku va ni ndlala etikweni, loko ko tshuka ku va ni ntungu, loko ko tshuka ku va ni dyandza ni mfurho, ku va ni tinjiya, ku va ni mahele; loko nala wa vona o tshuka a va rhendzela etikweni ra tinyangwa ta vona—khombo ra muxaka wihi ni wihi, vuvabyi bya muxaka wihi ni wihi—
38  xikhongelo xin’wana ni xin’wana, xikombelo xin’wana ni xin’wana xa ku kombela tintswalo lexi xi nga endliwaka hi munhu wihi ni wihi kumbe hi vanhu va wena hinkwavo, ku nga Israyele, hikuva un’wana ni un’wana u tiva khombo ra mbilu yakwe, kunene va tlakusela swandla swa vona endlwini leyi,
39  onge wena u nga swi twa u ri ematilweni, ndhawu ya wena yo tshama eka yona, u ta rivalela u tlhela u teka goza, u nyika un’wana ni un’wana hi ku ya hi tindlela takwe hinkwato, hikuva u tiva mbilu yakwe (hikuva wena u ri wexe u yi tiva kahle mbilu ya vana va vanhu);
40  ku endlela leswaku va ku chava masiku hinkwawo loko va ha hanya evuandlalweni bya misava leyi u yi nyikeke vatata wa hina.
41  “Ni le ka munhu wumbe la nga riki xiphemu xa vanhu va wena, ku nga Israyele, loyi kunene a humaka etikweni ra le kule hikwalaho ka vito ra wena
42  (hikuva va ta twa hi vito ra wena lerikulu ni hi voko ra wena ra matimba ni hi voko ra wena leri tshambulutiweke), kunene a fika a ta khongela endlwini leyi,
43  onge wena u nga swi yingisa u ri ematilweni, ndhawu ya wena yo tshama eka yona, u fanele u endla hi ku landza hinkwaswo leswi munhu wumbe a swi kombelaka eka wena; ku endlela leswaku vanhu hinkwavo va misava va tiva vito ra wena leswaku va ku chava hilaha vanhu va wena, ku nga Israyele, va endlaka hakona, nileswaku va tiva leswaku vito ra wena ri vitaniwe endlwini leyi ndzi yi akeke.
44  “Loko vanhu va wena vo tshuka va ya enyimpini va ya lwa ni nala wa vona hi ndlela leyi u va rhumaka ha yona, kunene va khongela Yehovha va langute tlhelo ra muti lowu u wu hlawuleke ni yindlu leyi ndzi yi akeleke vito ra wena,
45  u fanele u twa ni xikhongelo xa vona u ri ematilweni ni ku kombela ka vona tintswalo, u ta va avanyisela.
46  “Loko vo tshuka va ku dyohela (hikuva a ku na munhu la nga dyohiki), kutani u va hlundzukela, u va nyiketa eka nala, kunene lava va va khomaka va va teka va va endla makhumbi etikweni ra nala, leri nga ekule kumbe leri nga ekusuhi;
47  kunene vona va tianakanya kahle va ri etikweni leri va tekiweke va endliwa makhumbi eka rona, kutani va vuya va kombela tintswalo eka wena va ri etikweni ra lava va va endleke makhumbi, va ku, ‘Hi dyohile naswona hi endle xihoxo, hi endle hilaha ku hombolokeke’;
48  kunene va tlhelela eka wena hi mbilu ya vona hinkwayo ni hi moya-xiviri wa vona hinkwawo va ri etikweni ra valala va vona, lava va va tekeke va va endla makhumbi, kunene va khongela eka wena va langute tlhelo ra tiko ra vona leri u ri nyikeke vatata wa vona, muti lowu u wu hlawuleke ni yindlu leyi ndzi yi akeleke vito ra wena;
49  u fanele u yingisa xikhongelo xa vona ni ku kombela ka vona tintswalo u ri ematilweni, ndhawu ya wena yo tshama eka yona, u ta va avanyisela,
50  naswona u ta rivalela vanhu va wena lava va ku dyoheleke ni ku tlula nawu ka vona hinkwako loku va tluleke nawu wa wena ha kona; u ta va endla va va xilo xo tweriwa vusiwana emahlweni ka lava va va khomeke, vona va fanele va va twela vusiwana
51  (hikuva i vanhu va wena ni ndzhaka ya wena, leyi u yi humeseke aEgipta, va huma endzeni ka khele ra ndzilo ra nsimbi),
52  leswaku mahlo ya wena ma tikomba ma pfulekele ku kombela tintswalo ka nandza wa wena, ni ku kombela tintswalo ka vanhu va wena, ku nga Israyele, hi ku va yingisa eka hinkwaswo leswi va swi kombelaka eka wena.
53  Hikuva wena u va hambanisile evanhwini hinkwavo va misava leswaku va va ndzhaka ya wena, hilaha u vuleke hakona hi Muxe nandza wa wena loko u humesa vatata wa hina aEgipta, Wena Yehovha, Hosi leyi Lawulaka.”
54  Kuteloko Solomoni a hete ku khongela eka Yehovha hi xikhongelo lexi hinkwaxo ni ku kombela tintswalo, a suka a yima emahlweni ka alitari ya Yehovha, eku nkhinsameni hi matsolo, swandla swakwe swi tlakuseriwe ematilweni;
55  a yima a katekisa nhlengeletano hinkwayo ya Israyele hi rito lerikulu, a ku:
56  “A ku dzunisiwe Yehovha la nyikeke vanhu vakwe, ku nga Israyele, ndhawu yo wisela eka yona hi ku landza hinkwaswo leswi a swi tshembiseke. A ku tsandzekanga ni rito ni rin’we eka switshembiso swakwe leswinene leswi a swi tshembiseke hi Muxe nandza wakwe.
57  Onge Yehovha Xikwembu xa hina a nga va na hina hilaha a veke ni vatata wa hina hakona. Onge a nga ka a nga hi siyi kumbe a hi fularhela,
58  ku endlela leswaku hi voyamisela mbilu ya hina eka yena leswaku hi famba etindleleni takwe hinkwato nileswaku hi hlayisa milawu yakwe ni swileriso swakwe ni swiboho swakwe swa vuavanyisi, leswi a swi nyikeke swi ri swileriso eka vatata wa hina.
59  Onge marito lawa ya mina, lawa ndzi kombeleke tintswalo ha wona emahlweni ka Yehovha ma nga va ekusuhi na Yehovha Xikwembu xa hina nhlikanhi ni vusiku, leswaku a humesa vuavanyisi bya nandza wakwe ni vuavanyisi bya vanhu vakwe, ku nga Israyele, hilaha swi nga ta laveka hakona siku ni siku;
60  ku endlela leswaku vanhu hinkwavo va misava va tiva leswaku Yehovha i Xikwembu xa ntiyiso. A ku na un’wana.
61  Kutani mbilu ya n’wina yi fanele yi va leyi hetisekeke eka Yehovha Xikwembu xa hina hi ku famba eswilerisweni swakwe ni hi ku hlayisa milawu yakwe ku fana ni le sikwini leri.”
62  Hosi ni tiko hinkwaro ra Israyele a va humesa xitlhavelo lexikulu emahlweni ka Yehovha.
63  Kutani Solomoni a humesa switlhavelo swa xinakulobye leswi a a fanele a swi humesela Yehovha, tihomu ta 22 000 ni tinyimpfu ta 120 000, leswaku hosi ni vana hinkwavo va Israyele va ta khangula yindlu ya Yehovha.
64  Esikwini rero hosi a yi fanele yi hlawulekisa ndhawu leyi nga exikarhi ka xivava lexi nga emahlweni ka yindlu ya Yehovha, hikuva a yi fanele yi swi endlela kwalaho switlhavelo swo hisiwa ni gandzelo ra mavele ni mafurha ya switlhavelo swa xinakulobye; hikuva alitari ya koporo leyi nga emahlweni ka Yehovha a yi ri yitsongo leswaku yi nga tamela xitlhavelo xo hisiwa ni gandzelo ra mavele ni mafurha ya switlhavelo swa xinakulobye.
65  Kutani Solomoni a ya emahlweni a endla nkhuvo hi nkarhi wolowo, tiko hinkwaro ra Israyele a ri ri na yena, a ku ri nhlengeletano leyikulu ku suka laha ku ngheniwaka ha kona eHamati ku ya enkoveni wa Egipta, emahlweni ka Yehovha Xikwembu xa hina, ku ringana masiku ya nkombo ni masiku man’wana ya nkombo, masiku ya 14.
66  Hi siku ra vunhungu a tshika vanhu va famba; va sungula ku katekisa hosi kutani va muka, va tsakile naswona mbilu ya vona yi tsakile hikwalaho ka vunene hinkwabyo lebyi Yehovha a byi endleleke Davhida nandza wakwe ni vanhu va yena, ku nga Israyele.
16  Rito ra Yehovha ri fika eka Yehu n’wana wa Hanane ri avanyisa Baxa, ri ku:
2  “Tanihi leswi ndzi ku yimiseke u suka entshurini, leswaku ndzi ku endla murhangeri wa vanhu va mina, ku nga Israyele, kambe u fambe endleleni ya Yerobuwamu kutani u vangela leswaku vanhu va mina, ku nga Israyele, va dyoha hi ku ndzi hlundzukisa hi swidyoho swa vona,
3  waswivo, ndzi herisa Baxa ni yindlu yakwe hi ku helela, kunene ndzi ta endla leswaku yindlu yakwe yi fana ni yindlu ya Yerobuwamu n’wana wa Nebati.
4  Mani na mani wa Baxa loyi a felaka emutini, u ta dyiwa hi timbyana; naswona mani na mani la felaka enhoveni, u ta dyiwa hi tinyenyana ta matilo.”
5  Loko ku ri timhaka letin’wana ta Baxa ni leswi a swi endleke, ni matimba yakwe, xana a swi tsariwanga ebukwini ya timhaka ta masiku ya tihosi ta Israyele?
6  Eku heteleleni Baxa a etlela ni vatata wakwe, a lahliwa eTirisa; kutani Elaha n’wana wakwe a sungula ku fuma ematshan’weni ya yena.
7  Nakambe rito ra Yehovha ri fika ku avanyisa Baxa ni yindlu yakwe, hi Yehu n’wana wa Hanane lowa muprofeta, hikwalaho ka vubihi hinkwabyo lebyi a byi endleke ematihlweni ya Yehovha hi ku n’wi hlundzukisa hi ntirho wa mavoko yakwe, leswaku swi fana ni yindlu ya Yerobuwamu, ni hikwalaho ka leswi a n’wi dlayeke.
8  Hi lembe ra vu-26 ra Asa hosi ya Yuda, Elaha n’wana wa Baxa a va hosi ya Israyele eTirisa malembe mambirhi.
9  Kutani nandza wakwe, Zimri murhangeri wa xiphemu xa makalichi a sungula ku n’wi endlela xikhiri loko a ri eTirisa, a n’wi nwisa a dakwa endlwini ya Ariza loyi a a lawula vandyangu le Tirisa.
10  Zimri a nghena a n’wi tlhava a n’wi dlaya hi lembe ra vu-27 ra Asa hosi ya Yuda, kutani a sungula ku fuma ematshan’weni ya yena.
11  Kuteloko a sungula ku fuma, hi ku hatlisa loko a tshama exiluvelweni xa yena, a dlaya yindlu hinkwayo ya Baxa. A nga siyanga ni un’we wa lava va nga va yena, loyi a humeselaka mati ekhumbini kumbe varihiseri vakwe va ngati kumbe vanakulobye.
12  Hikwalaho Zimri a lovisa yindlu hinkwayo ya Baxa hi ku landza rito ra Yehovha leri a ri vuleke hi Yehu lowa muprofeta ku avanyisa Baxa,
13  hikwalaho ka swidyoho hinkwaswo swa Baxa ni swidyoho swa Elaha n’wana wakwe, leswi va swi endleke ni leswi va dyohiseke Israyele ha swona, hi ku hlundzukisa Yehovha Xikwembu xa Israyele hi swifaniso swa vona swa hava leswi nga pfuniki nchumu.
14  Loko ku ri timhaka letin’wana ta Elaha ni hinkwaswo leswi a swi endleke, xana a swi tsariwanga ebukwini ya timhaka ta masiku ya tihosi ta Israyele?
15  Hi lembe ra vu-27 ra Asa hosi ya Yuda, Zimri a va hosi masiku ya nkombo eTirisa, loko vanhu va dzime mixaxa ku lwa na Gibetoni lowu a wu ri wa Vafilisita.
16  Hi ku famba ka nkarhi vanhu lava a va dzime mixaxa va twa ku vuriwa, va ku: “Zimri u endle xikhiri naswona u dlaye hosi.” Kutani tiko hinkwaro ra Israyele ri veka Omri lowa ndhuna ya vuthu, a va hosi ya Israyele esikwini rero enxaxeni.
17  Omri ni tiko hinkwaro ra Israyele ri ri na yena va tlhandluka va suka eGibetoni va sungula ku rhendzela Tirisa.
18  Hi ku hatlisa loko Zimri a vona leswaku muti wu tekiwile, hiloko a fika exihondzweni xo tshama eka xona xa yindlu ya hosi, a hisa yindlu ya hosi hi ndzilo a ri endzeni ka yona, a fa,
19  hikwalaho ka swidyoho leswi a swi endleke, hi ku endla swo biha ematihlweni ya Yehovha hi ku famba endleleni ya Yerobuwamu, ni le swidyohweni swakwe leswi a swi endleke hi ku dyohisa Israyele.
20  Loko ku ri timhaka letin’wana ta Zimri ni xikhiri xakwe lexi a xi endleke, xana a swi tsariwanga ebukwini ya timhaka ta masiku ya tihosi ta Israyele?
21  Hi wona nkarhi lowu vana va Israyele va sunguleke ha wona ku avana va va swiphemu swimbirhi. A ku ri ni xiphemu xin’wana xa vanhu lexi nga landzela Tibini n’wana wa Ginati leswaku xi n’wi endla hosi, kutani xiphemu lexin’wana xi landzela Omri.
22  Eku heteleleni vanhu lava a va landzela Omri va hlula vanhu lava a va landzela Tibini n’wana wa Ginati; kutani Tibini a dlayiwa, Omri a sungula ku fuma.
23  Hi lembe ra vu-31 ra Asa hosi ya Yuda, Omri a va hosi ya Israyele malembe ya 12. U fume eTirisa malembe ya tsevu.
24  Kutani a xava ntshava ya Samariya eka Xemeri hi titalenta timbirhi ta silivhere, a sungula ku aka entshaveni, muti lowu a wu akeke a wu thya vito ra Xemeri n’wini wa ntshava, Samariya.
25  Omri a hambeta a endla swo biha ematihlweni ya Yehovha, a endla swo biha ngopfu ku tlula hinkwavo lava a va ri kona emahlweni ka yena.
26  A ya emahlweni a famba endleleni hinkwayo ya Yerobuwamu n’wana wa Nebati, ni le swidyohweni swakwe leswi a dyohiseke Israyele ha swona hi ku hlundzukisa Yehovha Xikwembu xa Israyele hi swifaniso swa vona swa hava leswi nga pfuniki nchumu.
27  Loko ku ri timhaka letin’wana ta Omri, leswi a swi endleke ni matimba yakwe lawa a ma kombiseke, xana a swi tsariwanga ebukwini ya timhaka ta masiku ya tihosi ta Israyele?
28  Eku heteleleni Omri a etlela ni vatata wakwe kutani a lahliwa eSamariya; Akabu n’wana wakwe a sungula ku fuma ematshan’weni ya yena.
29  Loko ku ri Akabu n’wana wa Omri, u ve hosi ya Israyele hi lembe ra vu-38 ra Asa hosi ya Yuda; Akabu n’wana wa Omri u ye emahlweni a fuma Israyele eSamariya malembe ya 22.
30  Kutani Akabu n’wana wa Omri a ya emahlweni a endla swo biha ngopfu ematihlweni ya Yehovha ku tlula hinkwavo lava a va ri kona emahlweni ka yena.
31  Kutani, onge hi loko ku ri nchumu lowutsongo eka yena ku famba eswidyohweni swa Yerobuwamu n’wana wa Nebati, a teka Yezabele n’wana wa Etibali hosi ya Vasidoni a va nsati wakwe, hiloko a sungula ku famba a ya tirhela Bali ni ku n’wi nkhinsamela.
32  Ku tlula kwalaho, a yimisela Bali alitari endlwini ya Bali leyi a yi akeke eSamariya.
33  Akabu a ya emahlweni a endla mhandzi yo kwetsima; kutani Akabu a endla leswi engetelekeke leswaku a hlundzukisa Yehovha Xikwembu xa Israyele ku tlula tihosi hinkwato ta Israyele leti ti nga tshama ti va kona emahlweni ka yena.
34  Emasikwini yakwe, Hiyeli lowa le Bethele u ake Yeriko. Loko a lahlekeriwe hi Abirama mativula yakwe, u veke masungulo ya wona naswona loko a lahlekeriwe hi Segubu rikotse rakwe, u yimise tinyangwa ta wona, hi ku landza rito ra Yehovha leri a ri vuleke hi Yoxuwa n’wana wa Nuni.
18  Endzhaku ka masiku yo tala, rito ra Yehovha ri fika eka Eliya hi lembe ra vunharhu, ri ku: “Famba u ya tikombisa eka Akabu, hikuva ndzi tiyimisele ku nisa mpfula evuandlalweni bya misava.”
2  Kutani Eliya a famba a ya tikombisa eka Akabu loko ndlala ya ha ri yikulu eSamariya.
3  Hi nkarhi wolowo Akabu a vitana Obadiya loyi a a lawula vandyangu. (Obadiya u tikombise a chava Yehovha swinene.
4  Hikwalaho loko Yezabele a herisa vaprofeta va Yehovha, Obadiya a teka vaprofeta va 100 a va fihla ebakweni hi mintlawa ya vanhu va 50, a va nyika xinkwa ni mati.)
5  Akabu a ku eka Obadiya: “Tsemakanya etikweni u ya eswihlobyeni hinkwaswo swa mati ni le minkoveni hinkwayo. Kumbexana hi nga kuma byanyi bya rihlaza leswaku hi londzovota tihanci ni timeyila ti hanya, ku nga ha tlheli ku va ni swiharhi leswi dlayiwaka.”
6  Hiloko va avelana tiko leri a va ta hundza eka rona. Akabu a famba a ri yexe hi ndlela yin’wana Obadiya na yena a famba a ri yexe hi ndlela yin’wana.
7  Loko Obadiya a ha famba endleleni, waswivo, a ku ri na Eliya a n’wi hlanganisa. Xikan’we-kan’we a n’wi lemuka kutani a wela ehansi hi xikandza, a ku: “Xana hi wena hosi yanga Eliya?”
8  Hiloko a ku eka yena: “Hi mina. Famba u ya byela hosi ya wena, u ku, ‘Hi loyi Eliya.’”
9  Kambe a ku: “Xana ndzi dyohe yini leswi u vekaka nandza wa wena evokweni ra Akabu leswaku a ndzi dlaya?
10  Leswi Yehovha Xikwembu xa wena a hanyaka, a ku na tiko kumbe mfumo lowu hosi yanga yi nga rhumangiki vanhu leswaku u ya laviwa kona. Endzhaku ka loko va te, ‘A nga kona laha,’ u endle leswaku mfumo ni tiko swi hlambanya leswaku a wu kumeki.
11  Sweswi wena u ri, ‘Famba u ya byela hosi ya wena, u ku: “Hi loyi Eliya.”’
12  Kutaku loko ndzi suka eka wena, moya wa Yehovha wu ta ku teka wu ku yisa laha mina ndzi nga ta ka ndzi nga ku tivi; ndzi ta byela Akabu kambe a nge ku kumi, kunene u ta ndzi dlaya, hikuva nandza wa wena u chave Yehovha ku sukela evuntshweni byakwe.
13  Xana hosi yanga a yi byeriwanga leswi ndzi swi endleke loko Yezabele a dlaye vaprofeta va Yehovha, ndlela leyi ndzi fihleke ha yona vaprofeta van’wana va Yehovha ebakweni, vavanuna va 100 hi mintlawa ya vanhu va 50, ndzi hambeta ndzi va nyika xinkwa ni mati?
14  Sweswi wena u ri, ‘Famba u ya byela hosi ya wena u ku: “Hi loyi Eliya.”’ Kunene u ta ndzi dlaya.”
15  Hambiswiritano, Eliya a ku: “Leswi Yehovha wa mavuthu loyi ndzi yimeke emahlweni ka yena a hanyaka, namuntlha ndzi ta tikombisa eka yena.”
16  Hiloko Obadiya a famba a ya hlangana na Akabu, a n’wi byela; kutani Akabu a ya hlanganisa Eliya.
17  Hi ku hatlisa loko Akabu a vona Eliya, xikan’we-kan’we Akabu a ku eka yena: “Xana hi wena, la tisaka khombo ehenhla ka Israyele?”
18  Hiloko a ku: “Mina a ndzi tisanga khombo ehenhla ka Israyele, kambe ri tisiwe hi wena ni yindlu ya tata wa wena, hikuva n’wina mi siye swileriso swa Yehovha mi landzela Vabali.
19  Sweswi rhumela rito leswaku tiko hinkwaro ra Israyele ri hlengeletana eNtshaveni ya Karimeli swin’we ni vaprofeta va Bali va 450, ni vaprofeta va mhandzi yo kwetsima va 400, lava va dyaka etafuleni ra Yezabele.”
20  Kutani Akabu a rhumela rito exikarhi ka vana va Israyele hinkwavo va hlengeleta vaprofeta eNtshaveni ya Karimeli.
21  Hiloko Eliya a tshinelela vanhu hinkwavo, a ku: “Xana mi ta va ni mianakanyo yimbirhi ku fikela rini? Loko Yehovha a ri Xikwembu xa ntiyiso, n’wi landzeleni; kambe loko ku ri Bali, landzelani yena.” Kambe a nga hlamuriwanga hi munhu.
22  Eliya a ya emahlweni a byela vanhu a ku: “Hi mina la seleke, la nga muprofeta wa Yehovha, mina ndzi ri ndzexe, kasi vaprofeta va Bali i vavanuna va 450.
23  Kutani a va hi nyike swinkunzana swimbirhi, naswona a va tihlawulele xinkunzana xin’we va xi tsemelela va xi veka ehenhla ka tihunyi, kambe va nga xi tshiveleli ndzilo. Mina ndzi ta lunghiselela xinkunzana lexin’wana, ndzi fanele ndzi xi veka ehenhla ka tihunyi, kambe a ndzi nge xi tshiveleli ndzilo.
24  Mi fanele mi vitana vito ra xikwembu xa n’wina, loko ku ri mina ndzi ta vitana vito ra Yehovha; kutani Xikwembu xa ntiyiso lexi xi nga ta hlamula hi ndzilo hi xona Xikwembu xa ntiyiso.” Hiloko vanhu hinkwavo va hlamula va ku: “Nchumu lowu i wunene.”
25  Eliya a byela vaprofeta va Bali a ku: “Tihlawuleleni xinkunzana xin’we mi rhanga mi xi lunghiselela, hikuva n’wina mi tele; kutani mi vitana vito ra xikwembu xa n’wina, kambe mi nga xi tshiveleli ndzilo.”
26  Hiloko va teka xinkunzana lexi a va nyikeke xona. Kutani va xi lunghiselela, va hambeta va vitana vito ra Bali ku sukela nimixo ku fikela ninhlikanhi, va ku: “Oho Bali, hi hlamule!” Kambe a ku nga ri na rito, a ku nga ri na munhu la hlamulaka. Va cina-cina va rhendzela alitari leyi a va yi endlile.
27  Kutani ninhlikanhi Eliya a sungula ku va vungunya, a ku: “Huwelelani hi rito lerikulu, hikuva i xikwembu; u fanele a ha anakanya hi mhaka yo karhi naswona u khomekile a boheka ku ya exihambukelweni. Kumbe u etlele u fanele a pfuka!”
28  Hiloko va sungula ku huwelela hi rito lerikulu, va tixeka hi masavula ni matlhari hi ku ya hi ntolovelo wa vona, ku fikela loko va xiririka ngati.
29  Kuteloko ku hundze nhlikanhi naswona va hambete va tikhoma ku fana ni vaprofeta ku fikela loko ku tlhandlukisiwa gandzelo ra mavele, a ku nga ri na rito naswona a ku nga ri na munhu la hlamulaka, a ku nga ri na loyi a yingisaka.
30  Hi ku famba ka nkarhi Eliya a byela vanhu hinkwavo, a ku: “Tshinelani eka mina.” Hiloko vanhu hinkwavo va tshinela eka yena. Kutani a pfuxa alitari ya Yehovha leyi a yi hirimuxiwile.
31  Eliya a teka maribye ya 12 hi ku landza nhlayo ya tinyimba ta vana va Yakobe, loyi rito ra Yehovha ri fikeke eka yena, ri ku: “Vito ra wena u ta va Israyele.”
32  A ya emahlweni a aka alitari hi maribye, hi vito ra Yehovha naswona a endla khele, leri nga ringanaka ndhawu ya ku byala mbewu ya mpimo wa tiseya timbirhi, ematlhelo hinkwawo ya alitari.
33  Endzhaku ka sweswo a veka tihunyi hi nhleleko, a tsemelela xinkunzana a xi veka ehenhla ka tihunyi. Hiloko a ku: “Tatani makhuwana lamakulu hi mati, mi ma chela ehenhla ka gandzelo ro hisiwa ni le henhla ka tihunyi.”
34  Kutani a ku: “Chelani nakambe.” Hiloko va chela nakambe. A tlhela a ku: “Chelani ra vunharhu.” Hiloko va chela ra vunharhu.
35  Hikwalaho mati ma khuluka ma rhendzela alitari hinkwayo, khele na rona a ri tata hi mati.
36  Kutani loko ku nyikeriwa gandzelo ra mavele, Eliya lowa muprofeta a tshinela, a ku: “Oho Yehovha, Xikwembu xa Abrahama, Isaka na Israyele, namuntlha a swi tiviwe leswaku u Xikwembu eIsrayele naswona mina ndzi nandza wa wena ni leswaku ndzi endle swilo leswi hinkwaswo hi vito ra wena.
37  Ndzi hlamule, Oho Yehovha ndzi hlamule, leswaku vanhu lava va ta tiva leswaku wena Yehovha, u Xikwembu xa ntiyiso nileswaku wena u hundzuluxe mbilu ya vona.”
38  Hiloko ndzilo wa Yehovha wu wa, wu fika wu hisa gandzelo ro hisiwa ni tihunyi ni maribye ni ntshuri, wu hisa ni mati lawa a ma ri ekheleni.
39  Loko vanhu hinkwavo va swi vona, hi ku hatlisa va wela ehansi hi swikandza, va ku: “Yehovha i Xikwembu xa ntiyiso! Yehovha i Xikwembu xa ntiyiso!”
40  Kutani Eliya a ku eka vona: “Khomani vaprofeta va Bali! Mi nga tshiki ni un’we wa vona a baleka!” Xikan’we-kan’we va va khoma, Eliya a va tisa enkoveni wa Kixoni, a va dlayela kona.
41  Kutani Eliya a ku eka Akabu: “Tlhandluka u ya dya, u nwa; hikuva ku ni mpfumawulo wa ku pfilunganyeka ka maboboma ya mpfula.”
42  Akabu a tlhandluka a ya dya ni ku nwa. Loko ku ri Eliya, a tlhandlukela ehenhla ka Karimeli a nkhinsama emisaveni, a veka xikandza exikarhi ka matsolo.
43  Hiloko a ku eka mutirhi wakwe: “Ndzi kombela u tlhandluka. Languta etlhelo ra lwandle.” Kutani a tlhandluka a languta, ivi a ku: “A ku na nchumu nikatsongo.” A ya emahlweni a ku, “Tlhelela,” ka nkombo.
44  Ra vunkombo a ku: “Waswivo! Ku ni papa leritsongo leri fanaka ni xandla xa munhu leri tlhandlukaka ri huma elwandle.” Hiloko a ku: “Tlhandluka u ya byela Akabu, u ku, ‘Bohela! U rhelela leswaku maboboma ya mpfula ma nga ku siveleli!’”
45  Hi nkarhi wolowo matilo ma va munyama hi mapapa ni hi mheho, kutani ku va ni maboboma lamakulu ya mpfula. Akabu a hambeta a khandziya a ya eYizriyele.
46  Voko ra Yehovha ri va ehenhla ka Eliya lerova a tikhama masenge a tsutsuma emahlweni ka Akabu ku ya fika eYizriyele.
17  Kutani Eliya lowa le Tixibe la humaka eka vaaki va Giliyadi a byela Akabu a ku: “Leswi Yehovha Xikwembu xa Israyele loyi ndzi yimeke emahlweni ka yena a hanyaka, a ku nge vi na mberha kumbe mpfula loko ku nga ri hi xileriso xa rito ra mina!”
2  Rito ra Yehovha ri fika eka yena, ri ku:
3  “Suka laha u famba, u fanele u hundzulukela etlhelo ra le vuxeni u titumbeta enkoveni wa Kerita lowu wu nga evuxeni bya Yordani.
4  Kutani u ta nwa enkoveni wolowo, naswona ndzi ta lerisa mawukuwuku leswaku ma ku nyika swakudya kwalaho.”
5  Hi ku hatlisa a famba, a endla hi ku landza rito ra Yehovha, kutani a ya tshama enkoveni wa Kerita lowu wu nga evuxeni bya Yordani.
6  Mawukuwuku a ma n’wi tisela xinkwa ni nyama nimixo, ni xinkwa ni nyama nimadyambu, a hambeta a nwa mati enkoveni.
7  Kambe eku heleni ka masiku yo karhi nkova wu phya, hikuva maboboma ya mpfula a ma nanga emisaveni.
8  Kutani rito ra Yehovha ri fika eka yena ri ku:
9  “Suka u yima u ya eSarepta lowu wu nga wa Sidoni, u fanele u tshama kona. Waswivo! Kunene ndzi ta lerisa wansati, la nga noni, leswaku a ku nyika swakudya.”
10  Hiloko a suka a yima a ya eSarepta ivi a fika enyangweni ya muti; kutani waswivo, a ku ri ni wansati la nga noni, a ri karhi a rhotela tihunyi. Hikwalaho a n’wi vitana, a ku: “Ndzi kombela u ndzi kumela matinyana hi xibya leswaku ndzi nwa.”
11  Loko a famba a ya ma ka, a ya emahlweni a n’wi huwelela, a ku: “Ndzi kombela u ndzi kumela ni xinkwanyana hi voko ra wena.”
12  Hiloko a ku: “Leswi Yehovha Xikwembu xa wena a hanyaka, a ndzi na xona xinkwa xa xirhendzevutana, kambe ekhuwaneni lerikulu ndzi ni mapa lama nga tataka voko naswona ekhuwaneni leritsongo, ndzi ni mafurhanyana; sweswi ndzi rhotela tihunyinyana, ndzi fanele ndzi nghena ndzi endla swo karhi swa mina ni n’wananga, hi ta dya, kutani hi fa.”
13  Eliya a ku eka yena: “U nga chavi. Nghena, endla hi ku landza rito ra wena. Ntsena eka leswi swi nga kona, sungula hi ku ndzi endlela xinkwanyana xa xirhendzevutana, u fanele u xi tisa eka mina, endzhaku ka sweswo u ta endla swo karhi swa wena ni n’wana wa wena.
14  Hikuva Yehovha Xikwembu xa Israyele u te, ‘Khuwana lerikulu ra mapa a ri nge heli, ni khuwana leritsongo ra mafurha a ri nge heli ku fikela siku leri Yehovha a nga ta nyika maboboma ya mpfula evuandlalweni bya misava.’”
15  Hiloko a famba a ya endla hi ku landza rito ra Eliya; a ya emahlweni a dya, yena ni vandyangu wa yena swin’we na Eliya, masiku yo karhi.
16  Khuwana lerikulu ra mapa a ri helanga ni khuwana leritsongo ra mafurha a ri helanga, hi ku landza rito ra Yehovha leri a ri vuleke hi Eliya.
17  Endzhaku ka swilo leswi, n’wana wa wansati loyi, n’wini wa xisati wa yindlu leyi, a vabya, vuvabyi byakwe byi va byikulu lerova a nga ha swi koti ku hefemula.
18  Hiloko a ku eka Eliya: “Xana ndzi fanele ndzi endla yini ha wena, Wena munhu wa Xikwembu xa ntiyiso? U tile eka mina leswaku u ta ndzi tsundzuxa xihoxo xa mina nileswaku u dlaya n’wananga.”
19  Kambe a ku eka yena: “Ndzi nyike n’wana wa wena.” Hiloko a n’wi teka exifuveni xakwe, a n’wi rhwala a n’wi yisa ekamareni ra le henhla ka lwangu laha a a tshama kona, a n’wi lata esangwini rakwe.
20  Kutani a sungula ku vitana Yehovha, a ku: “Oho Yehovha Xikwembu xanga, xana u fanele u tisa swilo swo biha eka noni leyi ndzi luveleke eka yona hi ku dlaya n’wana wa yona?”
21  Hiloko a pavalala ehenhla ka n’wana kanharhu, a vitana Yehovha, a ku: “Oho Yehovha Xikwembu xanga, ndzi kombela u endla leswaku moya-xiviri wa n’wana loyi wu vuyela endzeni ka yena.”
22  Eku heteleleni Yehovha a yingisa rito ra Eliya lerova moya-xiviri wa n’wana wu vuyela endzeni ka yena, kutani a hanya.
23  Eliya a teka n’wana a n’wi rhelerisa ku suka ekamareni ra le henhla ka lwangu endlwini, a n’wi nyika mana wakwe; hiloko Eliya a ku: “Waswivo, n’wana wa wena wa hanya.”
24  Kutani wansati a ku eka Eliya: “Hakunene, sweswi ndza swi tiva leswaku u munhu wa Xikwembu ni leswaku rito ra Yehovha leri ri nga enon’wini wa wena i ntiyiso.”
9  Hi ku hatlisa loko Solomoni a hete ku aka yindlu ya Yehovha ni yindlu ya hosi ni xilo xin’wana ni xin’wana lexi navelekaka eka Solomoni, lexi a tsakeleke ku xi endla,
2  Yehovha a humelela eka Solomoni ra vumbirhi, hi ndlela leyi fanaka ni leyi a humeleleke ha yona eka yena eGibiyoni.
3  Yehovha a ku eka yena: “Ndzi xi twile xikhongelo xa wena ni ku kombela ka wena tintswalo, leswi u kombeleke tintswalo emahlweni ka mina ha swona. Ndzi hlawulekise yindlu leyi u yi akeke hi ku veka vito ra mina kwalaho hilaha ku nga riki na makumu; kunene mahlo ya mina ni mbilu ya mina swi ta va kwalaho nkarhi hinkwawo.
4  Kutani loko wena wo famba emahlweni ka mina hilaha Davhida tata wa wena a fambeke hakona, hi mbilu leyi tshembekeke ni hi vululami, hi ku endla hi ku landza hinkwaswo leswi ndzi ku leriseke swona, naswona u hlayisa swileriso swa mina ni swiboho swa mina swa vuavanyisi,
5  kunene na mina ndzi ta simeka xiluvelo xa mfumo wa wena ehenhla ka Israyele hilaha ku nga riki na makumu, hilaha ndzi tshembiseke Davhida tata wa wena hakona, ndzi ku, ‘A ku na munhu wa wena la nga ta susiwa leswaku a nga tshami exiluvelweni xa Israyele.’
6  Loko kunene n’wina ni vana va n’wina mo tlhela mi nga ha ndzi landzeli naswona mi nga ha swi hlayisi swileriso swa mina ni milawu ya mina leswi ndzi swi vekeke emahlweni ka n’wina, kunene mi famba mi ya tirhela swikwembu swin’wana, mi swi nkhinsamela,
7  na mina ndzi ta lovisa Israyele evuandlalweni bya misava leyi ndzi ri nyikeke yona; yindlu leyi ndzi yi hlawulekiseleke vito ra mina ndzi ta yi cukumeta yi suka emahlweni ka mina, kunene tiko ra Israyele ri ta va xihlekulo ni ndzhukano exikarhi ka vanhu hinkwavo.
8  Yindlu leyi yi ta va nhulu ya marhumbi. Un’wana ni un’wana la hundzaka eka yona u ta yi languta hi ku hlamala, kunene u ta yi bela noti, a ku, ‘Hikwalaho ka yini Yehovha a endle hi ndlela leyi etikweni leri ni le ndlwini leyi?’
9  Va ta boheka ku vula va ku, ‘Hikwalaho ka leswi va siyeke Yehovha Xikwembu xa vona loyi a humeseke vatata wa vona etikweni ra Egipta, vona va khomelele eka swikwembu swin’wana, va swi nkhinsamela ni ku swi tirhela. Hi yona mhaka leyi Yehovha a va tiseleke khombo leri hinkwaro.’”
10  Eku heleni ka malembe ya 20, lawa ha wona Solomoni a akeke tindlu leti timbirhi, yindlu ya Yehovha ni yindlu ya hosi,
11  (Hiramu hosi ya le Tiri u pfune Solomoni hi timhandzi ta mirhi ya mikedari ni hi timhandzi ta mirhi ya yunipa ni hi nsuku hilaha a a swi tsakela hakona,) hi nkarhi wolowo Hosi Solomoni a nyika Hiramu miti ya 20 etikweni ra Galeliya.
12  Hikwalaho Hiramu a huma eTiri ku ya vona miti leyi Solomoni a n’wi nyikeke yona, a yi nga lulamanga ematihlweni yakwe.
13  Hiloko a ku: “I miti ya muxaka muni leyi u ndzi nyikeke yona, makwerhu?” Kutani yi thyiwa Tiko ra Kabulu ku fikela esikwini leri.
14  Hi nkarhi wolowo Hiramu a rhumela titalenta ta nsuku ta 120 eka hosi.
15  Kutani leri i rungula ra lava va tsariseriweke ku endla ntirho wo sindzisiwa, lava Hosi Solomoni a va vitaneke leswaku va ta aka yindlu ya Yehovha ni yakwe ni Xitsunga ni rirhangu ra Yerusalema na Hasora na Megido na Gezere.
16  (Faro hosi ya Egipta u tile a teka Gezere a wu hisa hi ndzilo, kutani Vakanana lava va tshamaka emutini lowu a va dlaya. Hiloko a wu nyika n’wana wakwe, nsati wa Solomoni, wu va nyiko yo lelana.)
17  Solomoni a ya emahlweni a aka Gezere na Beta-horoni wa le Hansi,
18  na Balata na Tamari emananga, etikweni,
19  ni miti hinkwayo ya vuhlayiselo leyi yi veke ya Solomoni ni miti ya makalichi ni miti ya vagadi va tihanci, ni swilo hinkwaswo leswi navelekaka swa Solomoni leswi a naveleke ku swi aka eYerusalema ni le Lebanoni ni le tikweni hinkwaro leri a ri lawuriwa hi yena.
20  Loko ku ri vanhu hinkwavo lava va seleke eka Vaamori, Vaheti, Vaperezi, Vahivhi ni Vayebusi, lava a va nga ri xiphemu xa vana va Israyele,
21  vana va vona lava va siyiweke endzhaku ka vona etikweni leri vana va Israyele va nga swi kotangiki ku ri nyikela endzovisweni, Solomoni u ye emahlweni a va vitana va ta endla ntirho wo sindzisiwa wa vuhlonga ku fikela esikwini leri.
22  A va kona eka vana va Israyele lava Solomoni a va vekeke va va mahlonga; hikuva a va ri valwi vakwe va nyimpi ni malandza yakwe, ni tihosana takwe ni tindhuna ta swandla swa vafambisi vakwe va nyimpi ni varhangeri, ni vachayeri vakwe va makalichi ni vagadi vakwe va tihanci.
23  Leti a ku ri tindhuna ta vayimeri lava a va lawula ntirho wa Solomoni, ti ri 550, tindhuna ta vanhu lava a va chivirikela ntirho.
24  Hambiswiritano, n’wana wa Faro wa nhwanyana a huma eMutini wa Davhida a ta endlwini leyi a n’wi akeleke yona. Hi wona nkarhi lowu a akeke Xitsunga ha wona.
25  Solomoni a ya emahlweni a humesa switlhavelo swo hisiwa ni switlhavelo swa xinakulobye kanharhu hi lembe ealitarini leyi a yi akeleke Yehovha, a ku mbulukisiwa xitlhavelo ehenhla ka alitari leyi a yi ri emahlweni ka Yehovha; kutani a heta yindlu.
26  A ku ri ni ntlawa wa swikepe leswi Hosi Solomoni a swi endleke aEsiyoni-gebere lowu nga aElata entsungeni wa ribuwa ra Lwandle ro Tshwuka etikweni ra Edomu.
27  Hiramu a hambeta a rhumela malandza yakwe, lawa ma nga vatluti lava tivaka lwandle, swin’we ni malandza ya Solomoni hi ntlawa lowu wa swikepe.
28  Kutani va ya eOfiri va ya landza titalenta ta nsuku ta 420, va ti tisa eka Hosi Solomoni.
7  Solomoni u hete malembe ya 13 a aka yindlu yakwe, kutani a heta yindlu yakwe hinkwayo.
2  Hiloko a aka yindlu ya Khwati ra Lebanoni ehenhla ka tilayini ta mune ta tiphuphu ta timhandzi ta mukedari, yi leha swisungunu swa 100, yi anama swisungunu swa 50 kasi yi tlakuka swisungunu swa 30; ehenhla ka tiphuphu a ku ri ni timhandzi ta mukedari.
3  A yi fuleriwe hi timhandzi ta mukedari ehenhla ka tinsika leti a ti ri ehenhla ka tiphuphu ta 45. A ti ri 15 eka layini yin’we.
4  Loko ku ri mafasitere lama nga ni marimba, a ma ri tilayini tinharhu, a ku ri ni mbhovo lowu nghenisaka ku vonakala lowu langutaneke ni mbhovo wun’wana lowu nghenisaka ku vonakala, ku ri tilayini tinharhu.
5  Tinyangwa hinkwato ni marimba a swi ri ni matlhelo ya mune lama ringanaka ni rimba, naswona xiphemu xa le mahlweni xa mbhovo lowu nghenisaka ku vonakala lowu langutaneke ni mbhovo wun’wana lowu nghenisaka ku vonakala ku ri minxanxamelo yinharhu.
6  Tiphuphu ta Rikupakupa u ti endle ti leha swisungunu swa 50, ni ku anama ka swisungunu swa 30; rikupakupa rin’wana a ri ri emahlweni ka tona, ri ri ni tiphuphu ni xiangamelo emahlweni ka tona.
7  Loko ku ri Rikupakupa ra Xiluvelo laha a a ta avanyisela kona, a endla rikupakupa ra ku avanyisela eka rona; va ri funengete hi timhandzi ta mukedari ku suka ehansi ku ya etimhandzini ta lwangu.
8  Loko ku ri yindlu yakwe leyi a a ta tshama eka yona, exivaveni lexin’wana, a yi ri ekule ni yindlu ya Rikupakupa. Hi yona ndlela leyi a yi akiwe ha yona. Kutani a ku ri ni yindlu leyi a yi fana ni Rikupakupa, leyi a yi akeleke n’wana wa Faro loyi Solomoni a a n’wi tekile.
9  Hinkwaswo leswi a swi endliwe hi maribye yo durha hi ku landza ku pimiwa ka wona, lawa a ma vatliwile, ma sahiwe hi tisaha ta maribye, endzeni ni le handle ni ku suka emasungulweni ku ya eka xifunengeto xa khumbi, ni le handle ku ya fika eka xivava lexikulu.
10  Maribye yo durha lawa ma vekiweke ma va masungulo, a ma ri maribye lamakulu, maribye ya swisungunu swa khume ni maribye ya swisungunu swa nhungu.
11  Kutani ehenhla a ku ri ni maribye yo durha hi ku landza ku pimiwa ka wona, lawa a ma vatliwile, swin’we ni timhandzi ta mukedari.
12  Loko ku ri xivava lexikulu, a xi rhendzeriwe hi tilayini tinharhu ta maribye lama vatliweke ni layini ya timhandzi ta mukedari; leswi nakambe a swi ri exivaveni xa le mpfungwe xa yindlu ya Yehovha ni le rikupakupeni ra yindlu.
13  Hosi Solomoni a rhumela rito leswaku ku landziwa Hiramu eTiri.
14  Yena a a ri n’wana wa wansati la nga noni la humaka enyimbeni ya Neftali, tata wakwe a ku ri wanuna wa Mutiri, la tirhaka hi koporo; a a ri ni vutlhari byo tala ni ku twisisa ni vutivi bya ku endla ntirho wun’wana ni wun’wana wa koporo. Hiloko a fika eka Hosi Solomoni, a sungula ku endla ntirho wakwe.
15  Kutani a vumba tiphuphu timbirhi ta koporo, phuphu ha yin’we yi tlakuke swisungunu swa 18, kutani ngoti ya swisungunu swa 12 a yi pima yin’wana ni yin’wana ya tiphuphu leti timbirhi, yi ti rhendzela.
16  A endla swidlodlo swimbirhi swa tiphuphu leswaku a swi veka ehenhla ka tiphuphu leti, ti vumbiwe hi koporo. Xidlodlo xin’wana xa phuphu a xi tlakuke swisungunu swa ntlhanu kasi xidlodlo lexin’wana xa phuphu a xi tlakuke swisungunu swa ntlhanu.
17  A ku ri ni tinkoka leti lukiweke, swin’wetsin’wetsi leswi lukiweke hi mukhaviso wa tinketana, swi ri swa swidlodlo swa tiphuphu leswi a swi ri ehenhla ka tiphuphu; nkombo wa swona swi ri swa xidlodlo xin’we xa phuphu kasi nkombo wa swona swi ri swa xidlodlo lexin’wana xa phuphu.
18  A ya emahlweni a endla magrenada ni tilayini timbirhi ti rhendzela ehenhla ka rikoka rin’we, leswaku swi funengeta swidlodlo swa tiphuphu leswi a swi ri ehenhla ka tiphuphu; leswi hi swona a swi endleke eka xidlodlo xa phuphu leyin’wana.
19  Kutani swidlodlo swa tiphuphu leswi a swi ri ehenhla ka tiphuphu, erikupakupeni a swi endliwe ku fana ni khon’wa, swi ri swisungunu swa mune.
20  Swidlodlo swa tiphuphu a swi ri ehenhla ka tiphuphu leti timbirhi, swi ri ekusuhi swinene ni laha ku endliweke ku kukumuka ku khumba rikoka; a ku ri ni magrenada ya 200 lawa ma endleke tilayini ematlhelo hinkwawo, ehenhla ka xidlodlo xin’wana ni xin’wana.
21  Kutani a yimisa tiphuphu ta rikupakupa ra tempele. A yimisa phuphu ya le xineneni, a yi thya vito ra Yakini naswona a yimisa phuphu ya le ximatsini, a yi thya vito ra Bowasi.
22  Ehenhla ka tiphuphu a ku ri ni leswi endliweke ku fana ni makhon’wa. Ntirho wa tiphuphu wu hetiwile hakatsongo-tsongo.
23  Hiloko a vumba lwandle leri endliweke hi ku n’okisiwa, ri va swisungunu swa khume ku suka emakumu man’wana ya rona ku ya emakumu laman’wana ya rona, ri ri xirhendzevutana matlhelo hinkwawo; ku tlakuka ka rona a ku ri swisungunu swa ntlhanu, a ri rhendzeriwe hi ngoti ya swisungunu swa 30 matlhelo hinkwawo.
24  A ku ri ni swin’wetsin’wetsi swa xivumbeko xa rhanga ehansi ka nomu wa rona matlhelo hinkwawo, swi ri rhendzela, swi ri khume eka xisungunu, swi rhendzela lwandle matlhelo hinkwawo hi tilayini timbirhi ta swin’wetsin’wetsi swa xivumbeko xa rhanga leswi nga eswivumbelweni swa swona.
25  A ri yime ehenhla ka tinkunzi ta 12, tinharhu ti langute en’walungwini, tinharhu ti langute evupela-dyambu, tinharhu ti langute edzongeni, tinharhu ti langute evuxeni; lwandle a ri ri ehenhla ka tona, swisuti swa tona hinkwaswo a swi ri endzeni.
26  Ku bumbula ka rona a ku ri ku anama ka voko; nomu wa rona a wu fana ni leswi nomu wa xinwelo wu endlisiweke xiswona, ku fana ni xiluva xa khon’wa. A ri tamela mimpimo ya tibati ta 2 000.
27  A ya emahlweni a endla makalichi ya koporo ya khume, kalichi yin’wana ni yin’wana a yi lehe swisungunu swa mune, yi aname swisungunu swa mune kasi yi tlakuke swisungunu swinharhu.
28  Leyi a ku ri ndlela leyi makalichi a ma endliwe ha yona: a ma ri ni swisirhelelo swa le matlhelo, swisirhelelo swa le matlhelo a swi ri exikarhi ka timhandzi leti hingakanyaka.
29  Ehenhla ka swisirhelelo swa le matlhelo leswi a swi ri exikarhi ka timhandzi leti hingakanyaka a ku ri ni tinghala, tinkunzi, makerubu, hi yona ndlela leyi a swi ri ha yona ehenhla ka timhandzi leti hingakanyaka. A ku ri ni tiharhi leti lengalengaka ehenhla ni le hansi ka tinghala ni tinkunzi.
30  Kalichi rin’wana ni rin’wana a ri ri ni mavhilwa ya mune ya koporo, ri ri ni tiansi ta koporo; tinhla ta rona ta mune a ti ri swiseketelo swa wona. Etshakwini ra xihlambelo lexi a ku ri ni swiseketelo, swi vumbiwe hi tiharhi swi hingakanyana.
31  Kutani nomu wa rona ku suka endzeni ku ya eswiseketelweni ni ku ya ehenhla a ku ri swisungunu swa [?]; nomu wa rona a wu ri xirhendzevutana, ndlela leyi xiangamo xa xisungunu xin’we ni hafu xi endliwaka ha yona, naswona enon’wini wa rona a ku ri ni swifaniso leswi vatliweke. Swisirhelelo swa le matlhelo a swi ri tinhla ta mune leti ringanaka, a swi nga ri xirhendzevutana.
32  Mavhilwa ya mune a ma ri ehansi ka swisirhelelo swa le matlhelo naswona swiseketelo swa mavhilwa a swi ri ekalichini; ku tlakuka ka vhilwa rin’wana ni rin’wana a ku ri xisungunu xin’we ni hafu.
33  Ndlela leyi mavhilwa a ma endliwe ha yona a ma fana ni ndlela leyi vhilwa ra kalichi ri endliwaka ha yona. Swiseketelo swa wona ni makumu ya wona ni swipoko swa wona ni xiphemu xa le xikarhi xa wona, a swi vumbiwile hinkwaswo.
34  A ku ri ni swiseketelo swa mune etinhleni ta mune ta kalichi yin’wana ni yin’wana; swiseketelo swa tona a swi endliwe hi nchumu wun’we ni kalichi leyi.
35  Ehenhla ka kalichi a ku ri ni xiangamo, xi tlakuke hafu ya xisungunu, xi ri xirhendzevutana matlhelo hinkwawo; ehenhla ka kalichi, matlhelo ya rona ni swisirhelelo swa le matlhelo a swi endliwe hi nchumu wun’we na rona.
36  Nakambe, u kovotle makerubu, tinghala ni swifaniso swa murhi wa ncindzu hi ku ya hi ndhawu leyi nga kona eka xin’wana ni xin’wana xa swona, ni tiharhi ematlhelo hinkwawo, eswiphepherheleni swa le matlhelo ya rona ni le ka swisirhelelo swa le matlhelo.
37  Makalichi ya khume u ma endle hi ndlela leyi; hinkwawo a ma vumbiwe hi ndlela yin’we, hi mpimo wun’we ni hi xivumbeko xin’we.
38  Kutani a endla swihlambelo swa khume swa koporo. Xihlambelo xin’we a xi tamela mpimo wa tibati ta 40. Xihlambelo xin’we a xi ri swisungunu swa mune. A ku ri ni xihlambelo xin’we ehenhla ka kalichi yin’we ya makalichi lawa ya khume.
39  Hiloko a veka makalichi ya ntlhanu etlhelweni ra xinene ra yindlu, ni ya ntlhanu etlhelweni ra ximatsi ra yindlu; lwandle a ri veka etlhelweni ra xinene ra yindlu hi le vuxeni, ku ya edzongeni.
40  Hakatsongo-tsongo Hiramu a endla swihlambelo ni mafoxolo ni minkambana. Hi ku famba ka nkarhi Hiramu a heta ku endla ntirho hinkwawo lowu a wu endleleke Hosi Solomoni malunghana ni yindlu ya Yehovha:
41  Tiphuphu timbirhi ni swidlodlo swa tiphuphu leswi vumbekeke ku fana ni nkambana, leswi a swi ri ehenhla ka tiphuphu timbirhi, ni tinkoka timbirhi ta ku funengeta swidlodlo swimbirhi swa tiphuphu ta xirhendzevutana leti a ti ri ehenhla ka tiphuphu,
42  ni tigrenada ta 400 ta tinkoka, tilayini timbirhi ta tigrenada eka rikoka ha rin’we, ta ku funengeta swidlodlo swimbirhi swa tiphuphu leswi vumbekeke ku fana ni nkambana, leswi a swi ri ehenhla ka tiphuphu timbirhi;
43  ni makalichi ya khume ni swihlambelo swa khume ehenhla ka makalichi,
44  ni lwandle rin’we ni tinkunzi ta 12 ehansi ka lwandle;
45  ni swiolelo ni mafoxolo ni minkambana ni swingolongondzwana leswi hinkwaswo, leswi Hiramu a swi endleleke Hosi Solomoni, a swi endlela yindlu ya Yehovha hi koporo leyi hatimisiweke.
46  Hosi yi swi vumbele eMugangeni wa Yordani hi foromo ya vumba, exikarhi ka Sukoti na Saretana.
47  Kutani Solomoni a tshika swingolongondzwana leswi hinkwaswo swi nga pimiwanga hikwalaho ka leswi a swi tele ngopfu. Ntiko wa koporo a wu nga tiveki.
48  Hakatsongo-tsongo Solomoni a endla swingolongondzwana hinkwaswo leswi swi nga swa yindlu ya Yehovha, alitari ya nsuku ni tafula ra nsuku, leri a ri ri ra xinkwa xa nkombiso,
49  ni swo tlhoma timboni swa nsuku wo tenga, ntlhanu wa swona etlhelweni ra xinene ni ntlhanu wa swona etlhelweni ra ximatsi emahlweni ka kamara ra le ndzeni-ndzeni, ni swiluva ni timboni ni swo tamela ngoti ya rivoni swa nsuku,
50  ni swihlambelo ni swo tima timboni ni minkambana ni swinwelo ni swo tamela ndzilo, swa nsuku wo tenga, ni swiangarhelo swa tinyangwa ta yindlu ya le mpfungwe, ku nga Ndhawu yo Kwetsima Ngopfu, ni swa tinyangwa ta yindlu ya tempele, swa nsuku.
51  Eku heteleleni ntirho hinkwawo lowu Hosi Solomoni a a fanele a wu endla malunghana ni yindlu ya Yehovha, wu hela; kutani Solomoni a sungula ku nghenisa swilo leswi Davhida tata wakwe a swi endleke swi kwetsima; silivhere ni nsuku ni swilo swin’wana, a swi veka exumeni xa yindlu ya Yehovha.
22  Va ya emahlweni va tshama malembe manharhu ku nga ri na nyimpi exikarhi ka Siriya na Israyele.
2  Kutani hi lembe ra vunharhu Yehoxafati hosi ya Yuda a rhelela a ya eka hosi ya Israyele.
3  Hiloko hosi ya Israyele yi ku eka malandza ya yona: “Xana ma swi tiva hakunene leswaku Rhamoti-giliyadi i wa hina? Kambe ha kanakana ku wu teka evokweni ra hosi ya Siriya.”
4  A ya emahlweni a ku eka Yehoxafati: “Xana u ta famba na mina hi ya lwa eRhamoti-giliyadi?” Hiloko Yehoxafati a ku eka hosi ya Israyele: “Mina na wena ha fana. Vanhu va mina va fana ni vanhu va wena. Tihanci ta mina ti fana ni tihanci ta wena.”
5  Hambiswiritano, Yehoxafati a ya emahlweni a byela hosi ya Israyele, a ku: “Ndzi kombela u rhanga u vutisa rito ra Yehovha.”
6  Kutani hosi ya Israyele yi hlengeleta vaprofeta, vavanuna va 400, yi ku eka vona: “Xana ndzi fanele ndzi famba ndzi ya hlasela Rhamoti-giliyadi enyimpini, kumbe ndzi nga yi ke?” Vona va ku: “Tlhandluka, Yehovha u ta wu nyiketa evokweni ra hosi.”
7  Kambe Yehoxafati a ku: “Xana a nga ha ri kona muprofeta wa Yehovha laha? Kutani a hi vutiseni ha yena.”
8  Hiloko hosi ya Israyele yi byela Yehoxafati yi ku: “Ka ha ri ni munhu un’we loyi hi nga vutisaka ha yena eka Yehovha; kambe mina ndza n’wi venga hakunene, hikuva a nga ndzi profeteli leswinene, kambe u ndzi profetela swo biha—i Mikaya n’wana wa Imila.” Kambe Yehoxafati a ku: “Hosi yi nga tshuki yi vula swo fana ni sweswo.”
9  Kutani hosi ya Israyele yi vitana mutirhi wa le hubyeni yi ku: “Hatlisa u tisa Mikaya n’wana wa Imila.”
10  Hosi ya Israyele na Yehoxafati hosi ya Yuda a va tshame un’wana ni un’wana exiluvelweni xakwe, va ambale tinguvu ta vona, exivuyeni enyangweni ya vungheno bya Samariya; vaprofeta hinkwavo a va profeta emahlweni ka vona.
11  Kutani Sedekiyasi n’wana wa Kenane a tiendlela timhondzo ta nsimbi, a ku: “Yehovha u te, ‘Ha tona u ta susumeta Vasiriya kukondza u va lovisa.’”
12  Vaprofeta lavan’wana hinkwavo a va profeta leswi fanaka, va ku: “Tlhandlukela eRhamoti-giliyadi, u humelela; Yehovha u ta wu nyiketa evokweni ra hosi.”
13  Kambe murhumiwa la fambeke a ya vitana Mikaya, a ku: “Maswivo! Marito ya vaprofeta hinkwawo ma pfumelelana hi leswinene eka hosi, ndzi kombela leswaku rito ra wena ri fana ni ra vona, u fanele u vulavula leswinene.”
14  Kambe Mikaya a ku: “Leswi Yehovha a hanyaka, leswi Yehovha a nga ta ndzi byela swona, hi swona leswi ndzi nga ta swi vula.”
15  Kutani a fika eka hosi, hosi yi ku eka yena: “Mikaya, xana hi fanele hi ya enyimpini le Rhamoti-giliyadi, kumbe hi fanele hi nga yi?” Xikan’we-kan’we a ku eka yena: “Tlhandluka, u hlula; kunene Yehovha u ta wu nyiketa evokweni ra hosi.”
16  Hiloko hosi yi ku eka yena: “Xana ndzi ku hlambanyise kangani leswaku u ndzi byela ntiyiso ntsena hi vito ra Yehovha?”
17  Kutani a ku: “Kunene ndzi vona Vaisrayele hinkwavo va hangalake etintshaveni, ku fana ni tinyimpfu leti ti nga riki na murisi. Yehovha a ya emahlweni a ku: ‘Lava a va na vini. A va tlhelele un’wana ni un’wana endlwini yakwe hi ku rhula.’”
18  Kutani hosi ya Israyele yi byela Yehoxafati yi ku: “Xana a ndzi ku byelanga ndzi ku, ‘A nge ndzi profeteli swilo leswinene kambe u ta ndzi profetela swo biha’?”
19  A ya emahlweni a ku: “Hikokwalaho, yingisa rito ra Yehovha: Kunene mina ndzi vona Yehovha a tshame exiluvelweni xakwe naswona vuthu hinkwaro ra le matilweni ri yime exineneni xakwe ni le ximatsini xakwe.
20  Yehovha a ku, ‘I mani la nga ta yenga Akabu leswaku a tlhandluka a ya wa eRhamoti-giliyadi?’ Hiloko un’wana a vula leswi, un’wana a vula leswiya.
21  Eku heteleleni moya wu huma wu yima emahlweni ka Yehovha, wu ku, ‘Mina ndzi ta n’wi yenga.’ Hiloko Yehovha a ku eka yena, ‘U ta n’wi yenga hi yini?’
22  Hiloko a ku, ‘Ndzi ta ya, kunene ndzi ta va moya wa vuxisi enon’wini wa vaprofeta vakwe hinkwavo.’ Hikwalaho yena a ku, ‘U ta n’wi yenga, ku tlula kwalaho, u ta n’wi hlula. Famba u ya endla hi ndlela yoleyo.’
23  Waswivo, Yehovha u veke moya wa vuxisi enon’wini wa vaprofeta lava va wena hinkwavo; kambe Yehovha hi byakwe u vule khombo malunghana na wena.”
24  Sedekiyasi n’wana wa Kenane a tshinela a ba Mikaya erhameni a ku: “Xana moya wa Yehovha wu hume hi ndlela yihi eka mina wu ta vulavula na wena?”
25  Hiloko Mikaya a ku: “Waswivo! U ta yi vona ndlela yoleyo esikwini leri u nga ta nghena ha rona ekamareni ra le ndzeni-ndzeni u ya tifihla kona.”
26  Kutani hosi ya Israyele yi ku: “Teka Mikaya u n’wi tlherisela eka Amoni ndhuna ya muti ni le ka Yowasi n’wana wa hosi.
27  Wena u fanele u ku, ‘Hosi yi te: “Nghenisa munhu loyi endlwini ya vubohiwa, u n’wi nyika xinkwa xitsongo ni mati matsongo, kukondza loko ndzi vuya hi ku rhula.”’”
28  Hiloko Mikaya a ku: “Loko u vuya hi ku rhula, Yehovha a nga vulavulanga na mina.” A tlhandlekela a ku: “Ma swi twa hinkwenu.”
29  Hosi ya Israyele na Yehoxafati hosi ya Yuda va tlhandlukela eRhamoti-giliyadi.
30  Hosi ya Israyele yi byela Yehoxafati yi ku: “Ndzi ta endla leswaku va nga ndzi tivi loko hi nghena enyimpini, kambe loko ku ri wena, ambala tinguvu ta wena.” Hiloko hosi ya Israyele yi endla leswaku va nga yi tivi, yi nghena enyimpini.
31  Loko ku ri hosi ya Siriya, a yi lerise tindhuna ta makalichi ta 32 leti a ti ri ta yona, yi ku: “Mi fanele mi lwa, hayi ni lontsongo kumbe lonkulu, kambe ni hosi ya Israyele ntsena.”
32  Hi ku hatlisa loko tindhuna ta makalichi ti vona Yehoxafati, ti tibyela ti ku: “Entiyisweni i hosi ya Israyele.” Hiloko va hundzukela etlhelo ku lwa na yena; Yehoxafati a huwelela a kombela mpfuno.
33  Hi ku hatlisa loko tindhuna ta makalichi ti vona leswaku a ku nga ri yona hosi ya Israyele, xikan’we-kan’we ti tshika ku n’wi landzelela.
34  A ku ri ni munhu loyi a a kunge vurha byakwe a nga lemukanga, kambe a tlhava hosi ya Israyele exikarhi ka ndzhungo wa nguvu ya nyimpi ni nguvu ya mahakatimba ya nsimbi, kutani a byela muchayeri wakwe wa kalichi a ku: “Hundzuluxa voko ra wena u ndzi humesa enxaxeni, hikuva ndzi vaviseke ngopfu.”
35  Nyimpi yi hambeta yi hisa esikwini rero, hosi a yi boheka ku hlayisiwa yi yimile ekalichini yi langutane ni Vasiriya, hakatsongo-tsongo yi fa nimadyambu; kutani ngati ya mbanga yi ya emahlweni yi halakela endzeni ka kalichi ya nyimpi.
36  Hiloko ku twala ku huwelela lokukulu enxaxeni loko dyambu ri lava ku pela, va ku: “Un’wana ni un’wana a a ye emutini wa rikwavo naswona un’wana ni un’wana a a ye etikweni ra rikwavo!”
37  Hikwalaho hosi yi fa. Kuteloko va yi tise eSamariya, va lahla hosi eSamariya.
38  Hiloko va hlantswa kalichi ya nyimpi exidziveni xa Samariya, timbyana ti nantswela ngati ya yona, (kutani tinghwavava ti hlamba kona), hi ku landza rito ra Yehovha leri a ri vuleke.
39  Loko ku ri timhaka letin’wana ta Akabu, hinkwaswo leswi a swi endleke ni yindlu leyi a yi akeke hi timhondzo ta tindlopfu, ni miti hinkwayo leyi a yi akeke, xana a swi tsariwanga ebukwini ya timhaka ta masiku ya tihosi ta Israyele?
40  Eku heteleleni Akabu a etlela ni vatata wakwe; Ahaziya n’wana wakwe a sungula ku fuma ematshan’weni ya yena.
41  Loko ku ri Yehoxafati n’wana wa Asa, a va ho-​si ya Yuda elembeni ra vumune ra Akabu hosi ya Israyele.
42  Yehoxafati a a ri ni malembe ya 35 hi vukhale loko a sungula ku fuma, u fume eYerusalema malembe ya 25; vito ra mana wakwe a ku ri Azuba n’wana wa Xilihi.
43  A hambeta a famba etindleleni hinkwato ta Asa tata wakwe. A nga hambukanga hikuva u endle leswi lulameke ematihlweni ya Yehovha. I tindhawu leti tlakukeke ntsena leti nga nyamalalangiki. Vanhu a va ha endla xitlhavelo naswona a va mbulukisa xitlhavelo etindhawini leti tlakukeke.
44  Kutani Yehoxafati a va ni vuxaka bya ku rhula ni hosi ya Israyele.
45  Loko ku ri timhaka letin’wana ta Yehoxafati ni matimba yakwe lawa a ma kombiseke ni ndlela leyi a lweke ha yona, xana a swi tsariwanga ebukwini ya timhaka ta masiku ya tihosi ta Yuda?
46  Kutani tinghwavava letin’wana ta xinuna ta le tempeleni, leti a ti sele emasikwini ya Asa tata wakwe u ti suse hinkwato etikweni.
47  Loko ku ri aEdomu, a ku nga ri na hosi; muyimeri a a ri hosi.
48  Loko ku ri Yehoxafati, u endle leswaku swikepe swa Taraxixi swi ya eOfiri swi landza nsuku; kambe a swi yanga, hikuva swikepe swi fike swi fayeka aEsiyoni-gebere.
49  Hi wona nkarhi lowu Ahaziya n’wana wa Akabu a byeleke Yehoxafati a ku: “Malandza ya mina a ma fambe ni malandza ya wena hi swikepe,” kambe Yehoxafati a nga pfumelanga.
50  Eku heteleleni Yehoxafati a etlela ni vatata wakwe kutani a lahliwa ni vatata wakwe eMutini wa Davhida kokwa wakwe; Yehorama n’wana wakwe a sungula ku fuma ematshan’weni ya yena.
51  Loko ku ri Ahaziya n’wana wa Akabu, a va hosi ya Israyele eSamariya elembeni ra vu-17 ra Yehoxafati hosi ya Yuda, u hambete a fuma Israyele malembe mambirhi.
52  U ye emahlweni a endla swo biha ematihlweni ya Yehovha, a hambeta a famba endleleni ya tata wakwe ni le ndleleni ya mana wakwe, ni le ndleleni ya Yerobuwamu n’wana wa Nebati, loyi a dyohiseke Israyele.
53  U hambete a tirhela Bali ni ku n’wi nkhinsamela, a ya emahlweni a hlundzukisa Yehovha Xikwembu xa Israyele hi ku landza hinkwaswo leswi tata wakwe a swi endleke.
6  Hi lembe ra vu-480, endzhaku ka loko vana va Israyele va hume etikweni ra Egipta, hi lembe ra vumune, hi n’hweti ya Zivhi, ku nga n’hweti ya vumbirhi, endzhaku ka loko Solomoni a ve hosi ya Israyele, a akela Yehovha yindlu.
2  Yindlu leyi Hosi Solomoni a yi akeleke Yehovha a yi lehe swisungunu swa 60, ku anama ka yona a ku ri swisungunu swa 20 kasi ku tlakuka ka yona a ku ri swisungunu swa 30.
3  Kutani rikupakupa leri nga emahlweni ka tempele ya yindlu leyi, a ri lehe swisungunu swa 20 emahlweni ka ku anama ka yindlu leyi. A ri hume swisungunu swa khume emahlweni ka yindlu leyi.
4  Hiloko a endlela yindlu leyi mafasitere ya marimba yo lala.
5  Nakambe, a aka muako wa le tlhelo ku lavana ni khumbi ra yindlu leyi matlhelo hinkwawo, ku lavana ni makhumbi ya yindlu leyi matlhelo hinkwawo, ni kamara ra le ndzeni-ndzeni, naswona a endla makamara ya le tlhelo ematlhelo hinkwawo.
6  Kamara ra le tlhelo leri nga ehansi a ri aname swisungunu swa ntlhanu, leri nga exikarhi a ri aname swisungunu swa tsevu kasi ra vunharhu a ri aname swisungunu swa nkombo; hikuva a ku ri ni mimbhovo leyi a a yi endle endlwini leyi matlhelo hinkwawo ehandle, leswaku ri nga khomanisiwi ni makhumbi ya yindlu leyi.
7  Loko yindlu leyi ya ha akiwa, yi akiwe hi ribye leri kovotliweke, leri ana a ri hetiwile; a ku twakalanga tihamula ni swihloka kumbe switirhisiwa swihi ni swihi swa nsimbi endlwini leyi loko ya ha akiwa.
8  Nyangwa ya kamara ra le tlhelo leri nga ehansi a yi ri etlhelweni ra xinene ra yindlu leyi, a va tlhandlukela eka leri ri nga exikarhi hi swikhandziyo leswi rhendzelekaka, naswona ku suka eka leri ri nga exikarhi a va tlhandlukela eka ra vunharhu.
9  Nakambe, a ya emahlweni a aka yindlu leyi leswaku a yi heta, yindlu leyi u yi funengete hi timhandzi ni mapulanga ya timhandzi ta mukedari.
10  Tlhandlakambirhi, a aka makamara ya le tlhelo ma longoloka ni yindlu hinkwayo, ma tlakuke swisungunu swa ntlhanu, naswona a ma khomanisiwe ni yindlu leyi hi timhandzi ta mirhi ya mikedari.
11  Hi nkarhi wolowo, rito ra Yehovha ri fike eka Solomoni, ri ku:
12  “Malunghana ni yindlu leyi u yi akaka, loko wo famba emilawini ya mina, u endla swiboho swa mina swa vuavanyisi, kunene u hlayisa swileriso swa mina hinkwaswo hi ku famba eka swona, kunene na mina ndzi ta hetisisa rito ra mina eka wena, leri ndzi ri byeleke Davhida tata wa wena;
13  hakunene ndzi ta tshama exikarhi ka vana va Israyele, a ndzi nge va siyi vanhu va mina, ku nga Israyele.”
14  Solomoni a ya emahlweni ni ku aka yindlu leswaku a yi heta.
15  A aka makhumbi ya yindlu endzeni ka yona hi mapulanga ya mukedari. A yi vekela timhandzi endzeni ku suka ehansi ku ya etimhandzini ta silin’i; a ya emahlweni a andlala mapulanga ya yunipa ehansi ka yindlu leyi.
16  Ku tlula kwalaho, a aka swisungunu swa 20 ematlhelo ya le ndzhaku ka yindlu leyi hi mapulanga ya mukedari, ku suka ehansi ku ya etimhandzini ta lwangu, naswona a aka kamara ra le ndzeni-ndzeni, ku nga Ndhawu yo Kwetsima Ngopfu endzeni ka yona.
17  Yindlu leyi a yi ri swisungunu swa 40, ku nga tempele leyi nga emahlweni ka yona.
18  Ntsandza wa mukedari lowu nga endzeni ka yindlu leyi a wu ri ni swin’wetsin’wetsi swa xivumbeko xa rhanga leswi kovotliweke ni tiharhi to saseka ta swiluva. Hinkwaswo ka swona a swi endliwe hi ntsandza wa mukedari; a ku na ribye leri a ri vonaka.
19  U lunghiselele kamara ra le ndzeni-ndzeni leri nga endzeni ka yindlu leyi, leswaku a ta veka kona areka ya ntwanano wa Yehovha.
20  Kutani kamara ra le ndzeni-ndzeni a ri lehe swisungunu swa 20 ri tlhela ri anama swisungunu swa 20; u ri nameke nsuku wo tenga naswona alitari a yi nameka ntsandza wa mukedari.
21  Solomoni a ya emahlweni a nameka nsuku wo tenga endzeni ka yindlu, naswona a endla leswaku mukhaviso wa tinketana wa nsuku wu tsemakanya emahlweni ka kamara ra le ndzeni-ndzeni, naswona a ri nameka nsuku.
22  Yindlu hinkwayo u yi nameke nsuku, ku fikela loko yindlu hinkwayo yi hetiwile; alitari hinkwayo leyi a yi ri ekusuhi ni kamara ra le ndzeni-ndzeni u yi nameke nsuku.
23  Nakambe, endzeni ka kamara ra le ndzeni-ndzeni u endle makerubu mambirhi hi ntsandza wa murhi wa mafurha, ha rin’we a ri tlakuke swisungunu swa khume.
24  Ripapa rin’wana ra kerubu a ri ri swisungunu swa ntlhanu kasi ripapa lerin’wana ra kerubu a ri ri swisungunu swa ntlhanu. Ku suka emakumu ya ripapa rin’wana ra yona ku ya emakumu ya ripapa lerin’wana ra yona a ku ri swisungunu swa khume.
25  Kerubu ra vumbirhi a ri ri swisungunu swa khume. Makerubu lawa mambirhi a ma ri ni mpimo lowu fanaka ni xivumbeko lexi fanaka.
26  Ku tlakuka ka kerubu rin’we a ku ri swisungunu swa khume, a swi ri tano ni hi kerubu lerin’wana.
27  Hiloko a veka makerubu endzeni ka yindlu ya le mpfungwe, lerova timpapa ta makerubu ti andlaleka. Hikwalaho ripapa ra rin’wana ri fika ekhumbini ni ripapa ra kerubu lerin’wana a ri fika ekhumbini lerin’wana; timpapa ta wona a ti ri exikarhi ka yindlu, ripapa rin’wana ri khumba ripapa lerin’wana.
28  Ku tlula kwalaho, makerubu u ma nameke nsuku.
29  U kovotle swifaniso swa makerubu emakhumbini hinkwawo ya yindlu ematlhelo hinkwawo, ni swifaniso swa murhi wa ncindzu ni swiluva, endzeni ni le handle;
30  ehansi ka yindlu leyi u nameke nsuku, endzeni ni le handle.
31  Vungheno bya kamara ra le ndzeni-ndzeni u byi endle byi va ni timbanti ta ntsandza wa murhi wa mafurha: tiphuphu ta le matlhelo, marimba ni xiphemu xa vuntlhanu.
32  Tinyangwa leti timbirhi a ti endliwe hi ntsandza wa murhi wa mafurha, naswona eka tona u kovotle swifaniso swa makerubu ni swifaniso swa murhi wa ncindzu ni swiluva, a ti nameka nsuku; a belela nsuku ehenhla ka makerubu ni le henhla ka swifaniso swa murhi wa ncindzu.
33  Hi yona ndlela a yi endleleke ha yona nyangwa ya tempele, marimba ya ntsandza wa murhi wa mafurha ya matlhelo ya mune yo ringana.
34  Tinyangwa leti timbirhi a ti endliwe hi ntsandza wa yunipa. Timbanti leti timbirhi ta nyangwa wun’wana a ti ndzuluka eka swihukuva ni timbanti leti timbirhi ta nyangwa lowun’wana a ti ndzuluka eka swihukuva.
35  Kutani a kovotla swifaniso swa makerubu ni swifaniso swa murhi wa ncindzu ni swiluva, a nameka nsuku ehenhla ka swiyimelo.
36  A ya emahlweni a aka xivava xa le mpfungwe xi ri ni tilayini tinharhu ta maribye lama kovotliweke ni tilayini ta timhandzi ta mikedari.
37  Hi lembe ra vumune ku vekiwa masungulo ya yindlu ya Yehovha, hi n’hweti ya ku rhendzeleka ka n’weti ya Zivhi;
38  kutani hi lembe ra vu-11, hi n’hweti ya ku rhendzeleka ka n’weti ya Bulu, ku nga n’hweti ya vunhungu, vuxokoxoko bya yindlu ni mpfampfarhuto hinkwawo wa yona a swi herile; lerova u hete malembe ya nkombo a yi aka.
21  Endzhaku ka swilo leswi, a ku ri ni nsimu ya vhinya leyi a yi ri ya Naboti lowa le Yizriyele, leyi a yi ri eYizriyele etlhelo ka xigodlo xa Akabu hosi ya Samariya.
2  Hiloko Akabu a vulavula na Naboti, a ku: “Ndzi nyike nsimu ya wena ya vhinya, leswaku yi va ntanga wa mina wa matsavu, hikuva yi le kusuhi ni yindlu ya mina; mina ndzi ku nyika nsimu ya vhinya yo antswa ku yi tlula. Kumbe, loko swi ri swinene ematihlweni ya wena, ndzi ta ku nyika mali yi va nxavo wa yona.”
3  Kambe Naboti a ku eka Akabu: “A hi swinene eka mina, hi ku ya hi langutelo ra Yehovha leswaku ndzi ku nyika ndzhaka ya vatatana.”
4  Hiloko Akabu a fika endlwini yakwe a hlundzukile naswona a ri ni gome hikwalaho ka rito leri Naboti lowa le Yizriyele a n’wi byeleke rona, loko a ku: “A ndzi nge ku nyiki ndzhaka ya vatatana.” Kutani a etlela esangwini rakwe xikandza xakwe xi langute ehansi, a nga xi dyanga xinkwa.
5  Eku heteleleni Yezabele nsati wakwe a fika eka yena, a ku eka yena: “Ha yini moya wa wena wu hlunamile naswona u nga xi dyi xinkwa?”
6  Hiloko a vulavula na yena, a ku: “Hikuva ndzi vulavule na Naboti lowa le Yizriyele ndzi ku eka yena, ‘Ndzi nyike nsimu ya wena ya vhinya hi mali. Kumbe loko u swi tsakela, ndzi ku nyika nsimu yin’wana ya vhinya ematshan’weni ya yona.’ Kambe a ku, ‘A ndzi nge ku nyiki nsimu yanga ya vhinya.’”
7  Kutani nsati wakwe Yezabele a ku eka yena: “Xana hi wena sweswi la nga hosi ya Israyele? Suka u yima u dya xinkwa naswona mbilu ya wena a yi tsake. Mina ndzi ta ku nyika nsimu ya vhinya ya Naboti lowa le Yizriyele.”
8  Hiloko a tsala mapapila hi vito ra Akabu naswona a ma lema hi mfungho wakwe, a rhumela mapapila eka vakulukumba ni vanhu va xiyimo xa le henhla lava a va ri emutini wakwe, lava a va tshama na Naboti.
9  Kambe a a tsarile emapapileni, a ku: “Tivisani leswaku ku ni ku titsona swakudya, mi tshamisa Naboti emahlweni ka vanhu.
10  Endlani leswaku vavanuna vambirhi, vanhu lava nga pfuniki nchumu, va tshama emahlweni na yena, a va nyikele vumbhoni lebyi kanetanaka na yena, va ku, ‘Wena u rhukane Xikwembu ni hosi!’ Kutani mi n’wi humesela ehandle mi n’wi khandla hi maribye a fa.”
11  Hiloko vavanuna va muti wa rikwavo, vakulukumba ni vanhu va xiyimo xa le henhla lava a va tshama emutini wa rikwavo, va endla hilaha Yezabele a va rhumeke hakona, hilaha a ku tsariwe hakona emapapileni lawa a va rhumeleke wona.
12  Va huwelela ku titsona swakudya naswona va tshamisa Naboti emahlweni ka vanhu.
13  Vavanuna vambirhi, vanhu lava nga pfuniki nchumu va fika va tshama ehansi emahlweni ka yena; kutani vavanuna lava nga pfuniki nchumu va sungula ku nyikela vumbhoni lebyi kanetanaka na yena, ku nga Naboti, emahlweni ka vanhu, va ku: “Naboti u rhukane Xikwembu ni hosi!” Endzhaku ka sweswo va n’wi humesela ehandle emakumu ka muti, va n’wi khandla hi maribye a fa.
14  Hiloko va rhumela rito eka Yezabele, va ku: “Naboti u khandliwe hi maribye a fa.”
15  Hi ku hatlisa loko Yezabele a twa leswaku Naboti u khandliwe hi maribye, a fa, xikan’we-kan’we Yezabele a byela Akabu a ku: “Suka u yima u teka nsimu ya vhinya ya Naboti lowa le Yizriyele, leyi a aleke ku ku nyika yona hi mali; hikuva Naboti a nga ha hanyi, kambe u file.”
16  Kuteloko Akabu a twa leswaku Naboti u file, xikan’we-kan’we Akabu a suka a yima a rhelela ensin’wini ya vhinya ya Naboti lowa le Yizriyele leswaku a yi teka.
17  Kutani rito ra Yehovha ri fika eka Eliya lowa le Tixibe, ri ku:
18  “Suka u yima, u rhelela u ya hlangana na Akabu hosi ya Israyele, loyi a nga eSamariya. U le nsin’wini ya vhinya ya Naboti, laha a nga rhelela a ya kona ku ya yi teka.
19  U fanele u vulavula na yena, u ku, ‘Yehovha u te: “Xana u dlayile u tlhela u teka?”’ U fanele u vulavula na yena u ku, ‘Yehovha u te: “Laha timbyana ti nantsweleke ngati ya Naboti kona, timbyana ti ta nantswela ngati ya wena, ina, ya wena.”’”
20  Akabu a ku eka Eliya: “Xana u ndzi kumile, Wena nala wanga?” yena a ku: “Ndzi ku kumile. ‘Hikwalaho ka leswi u tixaviseke leswaku u endla swo biha ematihlweni ya Yehovha,
21  waswivo, ndzi tisa khombo ehenhla ka wena; kunene ndzi ta ku herisa hi ku helela, ndzi dlaya eka Akabu un’wana ni un’wana la humeselaka mati ekhumbini, ni la nga sirhelelekangiki ni la nga pfuniki nchumu eIsrayele.
22  Kunene ndzi ta endla yindlu ya wena yi fana ni yindlu ya Yerobuwamu n’wana wa Nebati, ni ku fana ni yindlu ya Baxa n’wana wa Ahiya, hikwalaho ka xikhunguvanyiso lexi u xi endleke kutani u dyohisa Israyele ha xona.’
23  Nakambe, malunghana na Yezabele, Yehovha u vurile, a ku, ‘Timbyana ti ta dya Yezabele exiphen’wini xa tiko xa Yizriyele.
24  Un’wana ni un’wana wa Akabu loyi a felaka emutini, timbyana ti ta n’wi dya; kutani un’wana ni un’wana loyi a felaka enhoveni, tinyenyana ta matilo ti ta n’wi dya.
25  A nga kona ni un’we la nga tshama a fana na Akabu, la nga tixavisa leswaku a endla swo biha ematihlweni ya Yehovha, loyi a nga hlohloteriwa hi Yezabele nsati wakwe.
26  U hambete a endla hi ndlela leyi nyenyetsaka ngopfu hi ku landzela swifaniso swa hava leswi hombolokeke, hilaha Vaamori hinkwavo va endleke hakona, lava Yehovha a va hlongoleke emahlweni ka vana va Israyele.’”
27  Hi ku hatlisa loko Akabu a twa marito lawa, a handzula tinguvu takwe hi le xikarhi, a kapeka nguvu yakwe yo khwaxa ehenhla ka nyama yakwe; a hambeta a titsona swakudya naswona a tshama a etlele engubyeni yo khwaxa, a famba hi mbilu leyi tshovekeke.
28  Rito ra Yehovha ri fika eka Eliya lowa le Tixibe, ri ku:
29  “Xana u yi vonile ndlela leyi Akabu a titsongahateke ha yona eka mina? Hikwalaho ka leswi a titsongahateke eka mina, a ndzi nge ri tisi khombo emasikwini yakwe. Ndzi ta tisa khombo ehenhla ka yindlu yakwe emasikwini ya n’wana wakwe.”
13  A ku ri ni munhu wa Xikwembu loyi a humeke eYuda hi rito ra Yehovha a ta eBethele, loko Yerobuwamu a yime ekusuhi ni alitari leswaku a mbulukisa xitlhavelo.
2  Hiloko a sandza alitari hi rito ra Yehovha, a ku: “Oho alitari, alitari, Yehovha u te, ‘Waswivo! N’wana la velekeriweke yindlu ya Davhida, loyi vito rakwe ku nga Yosiya! Kunene u ta endla xitlhavelo ehenhla ka wena hi vaprista va tindhawu leti tlakukeke lava mbulukisaka xitlhavelo ehenhla ka wena, naswona u ta hisa marhambu ya vanhu ehenhla ka wena.’”
3  Kutani a endla xihlamariso esikwini rero, a ku: “Lexi i xihlamariso lexi Yehovha a xi vuleke: Waswivo! Alitari yi hlanhliwe hi le xikarhi ni nkuma lowu nga ni mafurha, lowu wu nga ehenhla ka yona, kunene wu ta halatiwa.”
4  Hi ku hatlisa loko hosi yi twa rito ra munhu wa Xikwembu xa ntiyiso, leswaku u sandze alitari eBethele, xikan’we-kan’we Yerobuwamu a tshambuluta voko ri suka ealitarini, a ku: “N’wi khomeni!” Hi ku hatlisa voko leri a ri tshambuluteke ku lwa na yena ri oma, a nga swi kotanga ku ri tlherisela eka yena.
5  Alitari hi yoxe yi hlanhleka hi le xikarhi lerova nkuma lowu nga ni mafurha wu halaka ealitarini, hi ku landza xihlamariso lexi munhu wa Xikwembu xa ntiyiso a xi endleke hi rito ra Yehovha.
6  Sweswi hosi yi hlamula yi ku eka munhu wa Xikwembu xa ntiyiso: “Ndzi kombela leswaku u kombela Yehovha Xikwembu hi matimba, wena u ndzi khongelela leswaku voko ra mina ri vuyiseriwa eka mina.” Hiloko munhu wa Xikwembu xa ntiyiso a kombela Yehovha hi matimba lerova voko ra hosi ri vuyiseriwa eka yona, kutani ri fana ni le ku sunguleni.
7  Hosi yi ya emahlweni yi byela munhu wa Xikwembu xa ntiyiso yi ku: “A hi ye endlwini u ya dya swakudya, mina ndzi ta ku nyika nyiko.”
8  Kambe munhu wa Xikwembu xa ntiyiso a ku eka hosi: “Hambiloko a wu ndzi nyike hafu ya yindlu ya wena, a ndzi nga ta ya na wena ndzi ya dya xinkwa kumbe ndzi ya nwa mati endhawini leyi.
9  Hikuva u ndzi lerise hi ndlela yoleyo, hi rito ra Yehovha, a ku, ‘U nga tshuki u dya xinkwa kumbe u nwa mati, naswona u nga tshuki u tlhela hi ndlela leyi u yeke ha yona.’”
10  Hiloko a famba hi ndlela yin’wana, a nga tlhelanga hi ndlela leyi a teke ha yona eBethele.
11  Kutani muprofeta un’wana la dyuhaleke a a tshama eBethele, vana vakwe va fika va n’wi rungulela ntirho hinkwawo lowu munhu wa Xikwembu xa ntiyiso a wu endleke esikwini rero eBethele ni marito lawa a ma byeleke hosi, va ya emahlweni va rungulela tata wa vona.
12  Hiloko tata wa vona a vulavula na vona, a ku: “Xana u fambe hi ndlela yihi?” Kutani vana vakwe va n’wi komba ndlela leyi munhu wa Xikwembu xa ntiyiso la humaka eYuda a fambeke ha yona.
13  Kutani a ku eka vana vakwe: “Ndzi boheleni mbhongolo.” Va n’wi bohela mbhongolo, kutani a famba a yi gadile.
14  Hiloko a landzela munhu wa Xikwembu xa ntiyiso, a n’wi kuma a tshame ehansi ka murhi lowukulu. Kutani a ku eka yena: “Xana hi wena munhu wa Xikwembu xa ntiyiso loyi a humaka eYuda?” yena a ku: “Hi mina.”
15  A ya emahlweni a ku eka yena: “A hi ye endlwini, u ya dya xinkwa.”
16  Kambe a ku: “A ndzi nge swi koti ku tlhela na wena kumbe ku nghena na wena, naswona a ndzi nge xi dyi xinkwa kumbe ku nwa mati swin’we na wena endhawini leyi.
17  Hikuva rito ra Yehovha ri ndzi byerile, ri ku, ‘U nga tshuki u dya xinkwa kumbe u nwa mati kwalaho. U nga tshuki u tlhela hi ndlela leyi u fambeke ha yona.’”
18  Hiloko a ku eka yena: “Na mina ndzi muprofeta ku fana na wena, ntsumi yi vulavule na mina hi rito ra Yehovha, yi ku, ‘Vuya na yena endlwini ya wena leswaku a dya xinkwa ni ku nwa mati.’” (A a n’wi xisa.)
19  Kutani a tlhela na yena leswaku a dya xinkwa endlwini yakwe ni ku nwa mati.
20  Kuteloko va ha tshame etafuleni, rito ra Yehovha ri fika eka muprofeta loyi a n’wi tlheriseke;
21  hiloko a sungula ku huwelela munhu wa Xikwembu xa ntiyiso loyi a humaka eYuda, a ku: “Yehovha u te, ‘Hikwalaho ka leswi u xandzukeke exilerisweni xa Yehovha, u nga xi hlayisanga xileriso lexi Yehovha Xikwembu xa wena a ku leriseke xona,
22  kambe u tlherile leswaku u dya xinkwa ni ku nwa mati endhawini leyi a ku byeleke ha yona, a ku: “U nga tshuki u dya xinkwa kumbe u nwa mati,” ntsumbu wa wena a wu nge fiki exilahlweni xa vatata wa wena.’”
23  Kutani endzhaku ka loko a dye xinkwa niloko a nwile, xikan’we-kan’we a n’wi bohela mbhongolo, hileswaku ya muprofeta loyi a n’wi tlheriseke.
24  Hiloko a khoma ndlela. Endzhaku nghala yi n’wi kuma egondzweni yi n’wi dlaya, ntsumbu wakwe wu lahliwa egondzweni. Mbhongolo a yi yime etlhelo ka wona, ni nghala a yi yime etlhelo ka ntsumbu.
25  A ku ri ni vavanuna lava a va hundza, kutani va vona ntsumbu wu lahliwe egondzweni ni nghala yi yime etlhelo ka ntsumbu. Hiloko va fika va vulavula ha wona emutini lowu muprofeta la dyuhaleke a a tshama eka wona.
26  Loko muprofeta loyi a n’wi tlheriseke endleleni a swi twa, hi ku hatlisa a ku: “I munhu wa Xikwembu xa ntiyiso loyi a xandzukeleke xileriso xa Yehovha; hikwalaho Yehovha u n’wi nyikete eka nghala leswaku yi n’wi pfotlosa yi n’wi dlaya, hi ku landza rito ra Yehovha leri a n’wi byeleke rona.”
27  Kutani a vulavula ni vana vakwe, a ku: “Ndzi boheleni mbhongolo.” Hiloko va yi bohela.
28  Kutani a khoma ndlela ivi a kuma ntsumbu wakwe wu lahliwe egondzweni, mbhongolo ni nghala swi yime etlhelo ka ntsumbu. Nghala a yi wu dyanga ntsumbu wolowo naswona a yi yi pfotlosanga mbhongolo.
29  Hiloko muprofeta a tlakula ntsumbu wa munhu wa Xikwembu xa ntiyiso a wu veka embhongolweni, a n’wi vuyisa. Hikwalaho a fika emutini wa muprofeta la dyuhaleke leswaku a ta n’wi rilela ni ku n’wi lahla.
30  Kutani a lahla ntsumbu wakwe exilahlweni xakwe; va hambeta va n’wi rilela, va ku: “I khombo, makwerhu!”
31  Endzhaku ka loko a n’wi lahlile, a byela vana vakwe, a ku: “Loko ndzi fa mi fanele mi ndzi lahla exilahlweni lexi munhu wa Xikwembu xa ntiyiso a lahliweke eka xona. Mi lahla marhambu ya mina etlhelo ka marhambu yakwe.
32  Hikuva hakunene ri ta hetiseka rito ra Yehovha leri a sandzeke ha rona alitari leyi nga eBethele ni ku sandza tindlu hinkwato leti ti nga etindhawini leti tlakukeke, leti ti nga emitini ya Samariya.”
33  Endzhaku ka nchumu lowu Yerobuwamu a nga tlhelanga endleleni yakwe yo biha, kambe u tlhele a endla vaprista va tindhawu leti tlakukeke hi vanhu lava tolovelekeke. Loko ku ri un’wana ni un’wana la tsakisiwaka hi swona, a a tata voko rakwe hi matimba, a ku: “A a ve un’wana wa vaprista va tindhawu leti tlakukeke.”
34  Eka nchumu lowu, ku va ni xivangelo xa ku dyoha eka vandyangu wa Yerobuwamu ni ndlela ya ku va herisa ni ku va lovisa evuandlalweni bya misava.
14  Hi nkarhi wolowo Abiya n’wana wa Yerobuwamu a vabya.
2  Kutani Yerobuwamu a ku eka nsati wakwe: “Ndzi kombela u suka u yima u endla leswaku va nga ku lemuki, va nga swi tivi leswaku u nsati wa Yerobuwamu, u fanele u ya eXilo. Waswivo! Hi laha Ahiya lowa muprofeta a nga kona. Hi yena la vulavuleke ha mina leswaku ndzi va hosi ya vanhu lava.
3  U fanele u khoma swinkwa swa khume hi voko ra wena ni swimbundzwa leswi n’wan’waseriweke swin’we ni gula ra vulombe, u nghena eka yena. Kunene hi yena la nga ta ku byela leswi nga ta endleka eka mufana loyi.”
4  Nsati wa Yerobuwamu a endla tano. Kutani a suka a yima a ya eXilo ivi a fika endlwini ya Ahiya. Ahiya a a nga voni, hikuva mahlo yakwe a ma ri ni riphume hikwalaho ka malembe yakwe.
5  Yehovha a byela Ahiya a ku: “Nsati wa Yerobuwamu wa ta leswaku a ta vutisa rito eka wena malunghana ni n’wana wakwe; hikuva wa vabya. U ta vulavula na yena hi ndlela leyi ni leyi. Hi ku hatlisa loko a fika, u ta tiendla la nga xiyekiki.”
6  Hi ku hatlisa loko Ahiya a twa swigingi swa milenge yakwe loko a nghena enyangweni, a ku: “Nghena wena nsati wa Yerobuwamu. Ha yini u tiendla la nga xiyekiki kasi mina ndzi rhumiwe eka wena hi rungula ro tika swinene?
7  Famba u ya byela Yerobuwamu, u ku, ‘Yehovha Xikwembu xa Israyele u te: “Hikwalaho ka leswi ndzi ku yimiseke exikarhi ka varikwenu leswaku ndzi ku endla murhangeri wa vanhu va mina, ku nga Israyele,
8  ndzi ye emahlweni ndzi susa mfumo endlwini ya Davhida ndzi ku nyika wona, kambe wena a wu fananga ni nandza wa mina Davhida, loyi a hlayiseke swileriso swa mina ni loyi a fambeke endzhaku ka mina hi mbilu yakwe hinkwayo hi ku endla ntsena leswi a swi lulamile ematihlweni ya mina,
9  kambe wena u sungule ku endla swo biha ku tlula hinkwavo lava a va ri kona emahlweni ka wena, u fambe u ya tiendlela xikwembu xin’wana ni swifaniso leswi endliweke hi ku n’okisiwa leswaku u ndzi hlundzukisa, hi mina loyi u n’wi hoxeke enhlaneni wa wena;
10  hikwalaho ka sweswo ndzi tisa khombo ehenhla ka yindlu ya Yerobuwamu, kunene eka Yerobuwamu ndzi ta susa un’wana ni un’wana la humeselaka mati ekhumbini, loyi a nga sirhelelekangiki ni loyi a nga pfuniki nchumu eIsrayele; hakunene ndzi ta kukula ku basa endzhaku ka yindlu ya Yerobuwamu, hilaha munhu a susaka vulongo hakona ku fikela loko byi lahliwa.
11  Loyi a faka a ri wa Yerobuwamu emutini, timbyana ti ta n’wi dya; loyi a felaka enhoveni, tinyenyana ta matilo ti ta n’wi dya, hikuva Yehovha hi byakwe u swi vurile.”’
12  “Kutani wena suka u yima u ya endlwini ya wena. Loko milenge ya wena yi fika emutini, hakunene n’wana u ta fa.
13  Kunene tiko hinkwaro ra Israyele ri ta n’wi rilela naswona ri ta n’wi lahla, hikuva loyi wa Yerobuwamu a ri yexe u ta fika exilahlweni; hikwalaho ka leswi Yehovha Xikwembu xa Israyele a kumeke leswinene eka yena endlwini ya Yerobuwamu.
14  Kunene Yehovha u ta tiyimisela hosi ya Israyele leyi nga ta tsema yindlu ya Yerobuwamu hi siku leri vuriweke, xana ku ta endleka yini loko ko va sweswi?
15  Hakunene Yehovha u ta dlaya Israyele hilaha rihlanga ri tsekatsekaka hakona ematini; kunene u ta simula Israyele emisaveni leyi leyinene, leyi a yi nyikeke vatata wa vona, kunene u ta va hangalasela entsungeni wa Nambu, hikwalaho ka leswi va endleke timhandzi ta vona to kwetsima, kutani va hlundzukisa Yehovha.
16  U ta nyiketa Israyele hikwalaho ka swidyoho swa Yerobuwamu leswi a swi endleke, ni leswi a dyohiseke Israyele ha swona.”
17  Hiloko nsati wa Yerobuwamu a suka a tifambela a fika eTirisa. Loko a fika enyangweni ya yindlu, mufana a fa.
18  Kutani va n’wi lahla, tiko hinkwaro ra Israyele ri n’wi rilela, hi ku landza rito ra Yehovha leri a ri vuleke hi nandza wakwe Ahiya lowa muprofeta.
19  Timhaka letin’wana ta Yerobuwamu, ndlela leyi a lweke ha yona ni ndlela leyi a fumeke ha yona, ti tsariwe ebukwini ya timhaka ta masiku ya tihosi ta Israyele.
20  Masiku lawa Yerobuwamu a fumeke ha wona a ku ri malembe ya 22, endzhaku ka sweswo a etlela ni vatata wakwe; kutani Nadabu n’wana wakwe a sungula ku fuma ematshan’weni ya yena.
21  Loko ku ri Rehobuwama n’wana wa Solomoni, a va hosi eYuda. Rehobuwama a a ri ni malembe ya 41 hi vukhale loko a sungula ku fuma, naswona u fume malembe ya 17 eYerusalema, muti lowu Yehovha a wu hlawuleke eka tinyimba hinkwato ta Israyele leswaku a veka vito rakwe kona. Vito ra mana wakwe a ku ri Nayama lowa Muamone.
22  Yuda ri ya emahlweni ri endla swo biha ematihlweni ya Yehovha lerova va n’wi hlohlotela leswaku a va ni rilaveta lerikulu ku tlula leri a a ri na rona hi leswi vatata wa vona va swi endleke hi swidyoho swa vona.
23  Na vona va tiakele tindhawu leti tlakukeke ni tinsika to kwetsima ni timhandzi to kwetsima ehenhla ka xitsunga xin’wana ni xin’wana lexi tlakukeke ni le hansi ka murhi wun’wana ni wun’wana lowukulu.
24  Hambi ku ri tinghwavava ta xinuna ta le tempeleni a ti ri kona etikweni. Va endle hi ku landza swilo hinkwaswo swo nyenyetsa swa matiko lawa Yehovha a ma hlongoleke emahlweni ka vana va Israyele.
25  Hi lembe ra vuntlhanu ra Hosi Rehobuwama, Xixaka lowa hosi ya Egipta a fika a ta hlasela Yerusalema.
26  Kutani a teka xuma xa yindlu ya Yehovha ni xuma xa yindlu ya hosi; a teka hinkwaswo. A ya emahlweni a teka switlhangu hinkwaswo swa nsuku leswi Solomoni a swi endleke.
27  Kutani Hosi Rehobuwama a endla switlhangu swa koporo ematshan’weni ya swona, a swi nyiketa leswaku swi lawuriwa hi tindhuna ta lava va tsutsumaka, varindzi va nyangwa ya yindlu ya hosi.
28  Minkarhi hinkwayo loko hosi yi nghena endlwini ya Yehovha, lava va tsutsumaka a va swi rhwala, va swi tlherisela endlwini yo rindza eka yona ya lava va tsutsumaka.
29  Timhaka letin’wana ta Rehobuwama ni hinkwaswo leswi a swi endleke, xana a swi tsariwanga ebukwini ya timhaka ta minkarhi ya tihosi ta Yuda?
30  Nkarhi hinkwawo, nyimpi yi va kona exikarhi ka Rehobuwama na Yerobuwamu.
31  Eku heteleleni Rehobuwama a etlela ni vatata wakwe kutani a lahliwa ni vatata wakwe eMutini wa Davhida. Vito ra mana wakwe a ku ri Nayama lowa Muamone. Abiyamu n’wana wakwe a sungula ku fuma ematshan’weni ya yena.
19  Kutani Akabu a byela Yezabele hinkwaswo leswi Eliya a swi endleke ni ndlela hinkwayo leyi a dlayeke ha yona vaprofeta hi banga.
2  Hiloko Yezabele a rhumela murhumiwa eka Eliya, a ku: “Onge swikwembu swi nga endla tano, onge swi nga engetela eka swona, loko mundzuku hi nkarhi lowu ndzi ta va ndzi nga endlanga leswaku moya-xiviri wa wena wu fana ni moya-xiviri wa un’wana ni un’wana wa vona!”
3  Kutani a chava. Hikwalaho a suka a yima a sungula ku famba hikwalaho ka moya-xiviri wakwe, a fika eBera-xeba lowu nga wa Yuda. A siya mutirhi wakwe kwalaho.
4  Yena a ya emananga riendzo ro ringana siku, hi ku famba ka nkarhi a fika a tshama ehansi ka murhi wa brumu. Kutani a kombela leswaku moya-xiviri wakwe wu fa, a ku: “Swi ringene! Sweswi Wena Yehovha, susa moya-xiviri wa mina, hikuva a ndzi antswi ku tlula vatatana.”
5  Eku heteleleni a etlela a khomiwa hi vurhongo ehansi ka murhi wa brumu. Kambe waswivo, ntsumi yi n’wi khumba. Kutani yi ku eka yena: “Pfuka u dya.”
6  Loko a languta, waswivo, etinhlokweni takwe a ku ri ni xinkwa xa xirhendzevutana emaribyeni lama hisaka, ni gula ra mati. A sungula ku dya ni ku nwa, endzhaku ka sweswo a tlhela a etlela.
7  Endzhaku ntsumi ya Yehovha yi vuya ra vumbirhi yi n’wi khumba, yi ku: “Pfuka u dya, hikuva riendzo leri ri lehe ngopfu ku tlula matimba ya wena.”
8  Hiloko a pfuka a dya ni ku nwa, a hambeta a famba hi matimba ya swakudya sweswo ku ringana masiku ya 40 ni vusiku bya 40, ku ya fika entshaveni ya Xikwembu xa ntiyiso, eHorebe.
9  Eku heteleleni a nghena ebakweni leswaku a etlela kona; kutani waswivo, rito ra Yehovha ri ta eka yena, ri ku eka yena: “Eliya, xana u endla yini laha?”
10  Hiloko a ku: “Ndzi ve ni rilaveta lerikulu hikwalaho ka Yehovha Xikwembu xa mavuthu; hikuva vana va Israyele va siye ntwanano wa wena, va hirimuxe tialitari ta wena, ni vaprofeta va wena va va dlaye hi banga lerova ku sele mina ntsena; va sungule ku lava moya-xiviri wa mina leswaku va wu susa.”
11  Kambe ri ku: “Huma, u fanele u yima entshaveni emahlweni ka Yehovha.” Kutani waswivo! Yehovha a a hundza naswona mheho leyikulu ya matimba a yi pandza tintshava, yi faya maribye emahlweni ka Yehovha. (Yehovha a a nga ri kona eka mheho yoleyo.) Endzhaku ka mheho leyi a ku ri ni ku tsekatseka. (Yehovha a a nga ri kona eka ku tsekatseka koloko.)
12  Endzhaku ka ku tsekatseka loku, a ku ri ni ndzilo. (Yehovha a a nga ri kona endzilweni wolowo.) Endzhaku ka ndzilo lowu a ku ri ni rito ro rhula, ro olova.
13  Kuteloko Eliya a ri twa, hi ku hatlisa a tsondzela xikandza xakwe hi nguvu yakwe ya ximfumo, a huma a yima enyangweni ya bako; kutani waswivo, rito ri ta eka yena, ri ku eka yena: “Eliya, xana u endla yini laha?”
14  Hiloko a ku: “Ndzi ve ni rilaveta lerikulu hikwalaho ka Yehovha Xikwembu xa mavuthu; hikuva vana va Israyele va siye ntwanano wa wena, tialitari ta wena va ti hirimuxile, ni vaprofeta va wena va va dlaye hi banga lerova ku sele mina ntsena; va sungule ku lava moya-xiviri wa mina leswaku va wu susa.”
15  Kutani Yehovha a ku eka yena: “Famba u tlhelela emananga ya Damaska; u fanele u fika u tota Hazayele a va hosi ya Siriya.
16  U ta tota Yehu ntukulu wa Nimxi a va hosi ya Israyele; Elixa n’wana wa Xafati la humaka eAvele-mehola u ta n’wi tota a va muprofeta ematshan’weni ya wena.
17  Loyi a nga ta baleka eka banga ra Hazayele, Yehu u ta n’wi dlaya; ni loyi a nga ta baleka eka banga ra Yehu, Elixa u ta n’wi dlaya.
18  Mina ndzi siye vanhu va 7 000 eIsrayele, matsolo hikwawo lawa ma nga n’wi nkhinsamelangiki Bali, ni nomu wun’wana ni wun’wana lowu nga n’wi ntswontswangiki.”
19  Hiloko a famba a suka kwalaho, kutani a kuma Elixa n’wana wa Xafati a ri karhi a rima hi swipani swa 12, swi ri emahlweni ka yena, yena a ri ni xipani xa vu-12. Kutani Eliya a pelela eka yena, a lahlela nguvu yakwe ya ximfumo ehenhla ka yena.
20  Hiloko a siya tinkunzi, a tsutsuma endzhaku ka Eliya, a ku: “Ndzi kombela u ndzi pfumelela ndzi ntswontswa tatana na manana. Kutani ndzi ta ku landzela.” A ku eka yena: “Famba, u tlhela u vuya; xana ndzi ku endle yini?”
21  Kutani a tlhela eku n’wi landzeleni, a teka xipani xa tinkunzi a endla xitlhavelo ha tona, a sweka nyama ya tona hi switirho leswi tirhisiwaka hi tinkunzi hiloko a yi nyika vanhu, vona va dya. Endzhaku ka sweswo a suka a yima a landzela Eliya naswona a sungula ku n’wi tirhela.
5  Kutani Hiramu hosi ya le Tiri a rhumela malandza yakwe eka Solomoni, hikuva a a twile leswaku va tote yena a va hosi ematshan’weni ya tata wakwe; hikuva Hiramu a a rhandza Davhida nkarhi hinkwawo.
2  Solomoni na yena a rhumela rito eka Hiramu, a ku:
3  “Wena u swi tiva kahle leswaku Davhida tata wa mina a nga swi kotanga ku aka yindlu ya vito ra Yehovha Xikwembu xakwe hikwalaho ka nyimpi leyi va n’wi rhendzeleke ha yona, ku fikela loko Yehovha a va veke ehansi ka mikondzo ya milenge yakwe.
4  Sweswi Yehovha Xikwembu xanga u ndzi wisise matlhelo hinkwawo. A ku na mukaneti naswona a ku na nchumu wo biha lowu endlekaka.
5  Waswivo, ndzi ehleketa ku aka yindlu ya vito ra Yehovha Xikwembu xanga, hilaha Yehovha a tshembiseke Davhida tata wa mina hakona, a ku, ‘N’wana wa wena loyi ndzi nga ta n’wi veka exiluvelweni xa wena ematshan’weni ya wena, hi yena la nga ta akela vito ra mina yindlu.’
6  Sweswi lerisa leswaku va ndzi tsemela mikedari ya le Lebanoni; malandza ya mina ma ta va ma ri ni malandza ya wena, ndzi ta ku nyika hakelo ya malandza ya wena hi ku landza hinkwaswo leswi u nga ta ndzi byela swona, hikuva wena u swi tiva kahle leswaku exikarhi ka hina a nga kona la tivaka ku tsema mirhi ku fana ni Vasidoni.”
7  Hi ku hatlisa loko Hiramu a twe marito ya Solomoni, a sungula ku tsaka ngopfu, a ya emahlweni a ku: “A ku dzunisiwe Yehovha namuntlha hikuva u nyike Davhida n’wana wo tlhariha leswaku a lawula vanhu lava vo tala!”
8  Kutani Hiramu a rhumela rito eka Solomoni a ku: “Ndzi swi twile leswi u ndzi rhumeleke swona. Loko ku ri mina, ndzi ta endla hinkwaswo leswi u swi tsakelaka emhakeni ya timhandzi ta mirhi ya mikedari ni timhandzi ta mirhi ya yunipa.
9  Malandza ya mina ma ta ti humesa eLebanoni ma ti yisa elwandle; loko ku ri mina, ndzi ta ti boha ndzi ti fambisa hi lwandle, ti ya endhawini leyi u nga ta ndzi tivisa yona; kunene ndzi ta ti ntshunxa kona, loko ku ri wena u ta ti rhwala kwalaho; kutani u ta ndzi tsakisa hi ku nyika vandyangu wa mina swakudya.”
10  Kutani Hiramu a nyika Solomoni timhandzi ta mirhi ya mikedari ni timhandzi ta mirhi ya yunipa hi ku ya hi hinkwaswo leswi a a swi tsakela.
11  Loko ku ri Solomoni, u nyike Hiramu mpimo wa tikoro ta 20 000 ta koroni, ku ri swakudya swa vandyangu wa yena ni mpimo wa tikoro ta 20 ta mafurha lama khuvutiweke. Hi swona leswi Solomoni a a hambeta a swi nyika Hiramu lembe ni lembe.
12  Loko ku ri Yehovha, u nyike Solomoni vutlhari, hilaha a n’wi tshembiseke hakona; kutani ku va ni ku rhula exikarhi ka Hiramu na Solomoni, havambirhi va endla ntwanano.
13  Hosi Solomoni a hambeta a humesa lava va endlaka ntirho wo sindzisiwa etikweni hinkwaro ra Israyele; lava va endlaka ntirho wo sindzisiwa va va vavanuna va 30 000.
14  A a va rhuma eLebanoni hi mintlawa ya 10 000, leyi cincanaka hi n’hweti. A va tshama eLebanoni n’hweti hinkwayo, va tshama emakaya ya vona tin’hweti timbirhi; Adoniramu a a lawula lava va endlaka ntirho wo sindzisiwa.
15  Kutani Solomoni a va ni lava va rhwalaka mindzhwalo va 70 000 ni lava va vatlaka maribye entshaveni, va 80 000,
16  handle ka tihosana leti yimelaka ta Solomoni leti a ti lawula ntirho, a ku ri ni tindhuna ta 3 300 leti a ti lawula vanhu lava a va tirha.
17  Hikwalaho hosi yi lerisa leswaku va fanele va kovotla maribye lamakulu, maribye yo durha, leswaku va veka masungulo ya yindlu hi maribye lama vatliweke.
18  Kutani vaaki va Solomoni ni vaaki va Hiramu ni Vagebali va vatla, naswona va ya emahlweni va lunghiselela timhandzi ni maribye leswaku va aka yindlu leyi.
15  Elembeni ra vu-18 ra Hosi Yerobuwamu, n’wana wa Nebati, Abiyamu a va hosi ya Yuda.
2  U fume malembe manharhu eYerusalema; vito ra mana wakwe a ku ri Mikaya ntukulu wa Abixalomu.
3  U ye emahlweni a famba eswidyohweni hinkwaswo swa tata wakwe leswi a swi endleke emahlweni ka yena; mbilu yakwe a yi nga hetisekanga eka Yehovha Xikwembu xakwe ku hambana ni mbilu ya Davhida kokwa wakwe.
4  Hikuva hikwalaho ka Davhida, Yehovha Xikwembu xakwe u n’wi nyike rivoni eYerusalema hi ku veka n’wana wakwe endzhaku ka yena ni ku hlayisa Yerusalema wu tshama wu ri kona,
5  hikuva Davhida u endle leswi lulameke ematihlweni ya Yehovha, a nga hambukanga eka nchumu wun’wana ni wun’wana lowu A n’wi leriseke wona emasikwini hinkwawo ya vutomi byakwe, ntsena u hambuke emhakeni ya Uriya lowa Muheti.
6  Kutani nyimpi yi va kona exikarhi ka Rehobuwama na Yerobuwamu emasikwini hinkwawo ya vutomi byakwe.
7  Loko ku ri timhaka letin’wana ta Abiyamu ni hinkwaswo leswi a swi endleke, xana a swi tsariwanga ebukwini ya timhaka ta masiku ya tihosi ta Yuda? Ku ve ni nyimpi exikarhi ka Abiyamu na Yerobuwamu.
8  Eku heteleleni Abiyamu a etlela ni vatata wakwe, va n’wi lahla eMutini wa Davhida; Asa n’wana wakwe a sungula ku fuma ematshan’weni ya yena.
9  Hi lembe ra vu-20 ra Yerobuwamu hosi ya Israyele, Asa a va hosi ya Yuda.
10  U fume malembe ya 41 eYerusalema; vito ra kokwa wakwe wa xisati a ku ri Maka ntukulu wa Abixalomu.
11  Asa a endla leswi lulameke ematihlweni ya Yehovha, ku fana na Davhida kokwa wakwe.
12  Hikwalaho a susa tinghwavava ta xinuna etikweni naswona a susa swifaniso hinkwaswo swa hava leswi hombolokeke, leswi vatata wakwe va swi endleke.
13  Hambi ku ri Maka kokwa wakwe wa xisati, u n’wi susile leswaku a nga ha vi wansati la xiximiwaka, hikuva mhandzi yo kwetsima a a yi endlele xifaniso xa hava lexi nyenyetsaka; endzhaku ka sweswo Asa a tsema xifaniso xakwe xa hava lexi nyenyetsaka, a xi hisa enkoveni wa Kedroni.
14  Tindhawu leti tlakukeke a nga ti susanga. Hambiswiritano, mbilu ya Asa a yi hetisekile eka Yehovha emasikwini yakwe hinkwawo.
15  Kutani a sungula ku nghenisa swilo leswi tata wakwe a swi endleke swi va swo kwetsima ni swilo leswi yena a swi endleke swi va swo kwetsima, a swi nghenisa endlwini ya Yehovha, silivhere ni nsuku ni swilo swin’wana.
16  Ku va ni nyimpi exikarhi ka Asa na Baxa hosi ya Israyele emasikwini hinkwawo ya vona.
17  Baxa hosi ya Israyele a fika ku ta lwa na Yuda, kutani a sungula ku aka Rhama, leswaku a nga pfumeleli munhu ku huma kumbe ku nghena eka Asa hosi ya Yuda.
18  Hiloko Asa a teka silivhere hinkwayo ni nsuku leswi a swi sele exumeni xa yindlu ya Yehovha ni xuma xa yindlu ya hosi, a swi veka evokweni ra malandza yakwe; Hosi Asa a swi rhumela eka Beni-hadadi n’wana wa Tabrimona, n’wana wa Heziyoni, hosi ya Siriya, loyi a a tshama eDamaska, a ku:
19  “Ku ni ntwanano exikarhi ka mina na wena, exikarhi ka tatana ni tata wa wena. Ndzi ku rhumela nyiko ya silivhere ni ya nsuku. Tana u tshova ntwanano wa wena na Baxa hosi ya Israyele, leswaku a ta suka eka mina.”
20  Hiloko Beni-hadadi a yingisa Hosi Asa, a rhuma tindhuna ta mavandla ya nyimpi leti a ti ri ta yena leswaku ti lwa ni miti ya Israyele kutani a hlasela Iyona na Dani na Avele-bete-maka na Kinereti hinkwaro ku ya fika etikweni hinkwaro ra Neftali.
21  Hi ku hatlisa loko Baxa a twa sweswo, xikan’we-kan’we a tshika ku aka Rhama, a hambeta a tshama eTirisa.
22  Loko ku ri Hosi Asa, a vitana Yuda hinkwaro—a ku na loyi a siyiweke—va rhwala maribye ya Rhama ni timhandzi ta wona, leswi Baxa a a aka ha swona; Hosi Asa a sungula ku aka Geba le Benjamini na Mizpa ha swona.
23  Loko ku ri timhaka letin’wana ta Asa ni matimba yakwe hinkwawo ni hinkwaswo leswi a swi endleke ni miti leyi a yi akeke, xana a swi tsariwanga ebukwini ya timhaka ta masiku ya tihosi ta Yuda? Ntsena u khomiwe hi vuvabyi bya milenge enkarhini wa ku dyuhala kakwe.
24  Eku heteleleni Asa a etlela ni vatata wakwe, a lahliwa ni vatata wakwe eMutini wa Davhida kokwa wakwe; kutani Yehoxafati n’wana wakwe a sungula ku fuma ematshan’weni ya yena.
25  Loko ku ri Nadabu n’wana wa Yerobuwamu, u ve hosi ya Israyele hi lembe ra vumbirhi ra Asa hosi ya Yuda; u hambete a fuma Israyele malembe mambirhi.
26  A tshamela ku endla swo biha ematihlweni ya Yehovha naswona a ya emahlweni a famba endleleni ya tata wakwe ni le swidyohweni leswi a dyohiseke Israyele ha swona.
27  Kutani Baxa n’wana wa Ahiya wa yindlu ya Isakara a sungula ku n’wi endlela xikhiri; Baxa a n’wi dlaya eGibetoni lowu a wu ri wa Vafilisita, loko Nadabu ni tiko hinkwaro ra Israyele va sivelele Gibetoni.
28  Hiloko Baxa a n’wi dlaya hi lembe ra vunharhu ra Asa hosi ya Yuda kutani a sungula ku fuma ematshan’weni ya yena.
29  Hi ku hatlisa loko a ve hosi, a dlaya yindlu hinkwayo ya Yerobuwamu. A nga siyanga munhu la hefemulaka wa Yerobuwamu ku fikela loko a va lovisile, hi ku landza rito ra Yehovha leri a ri vuleke hi nandza wakwe Ahiya lowa Muxilo,
30  hikwalaho ka swidyoho swa Yerobuwamu leswi a swi endleke, ni leswi a dyohiseke Israyele ha swona, ni hi xikhunguvanyiso lexi a hlundzukiseke Yehovha Xikwembu xa Israyele ha xona.
31  Loko ku ri timhaka letin’wana ta Nadabu ni hinkwaswo leswi a swi endleke, xana a swi tsariwanga ebukwini ya timhaka ta masiku ya tihosi ta Israyele?
32  Nyimpi yi va kona exikarhi ka Asa na Baxa hosi ya Israyele emasikwini hinkwawo ya vona.
33  Elembeni ra vunharhu ra Asa hosi ya Yuda, Baxa n’wana wa Ahiya u ve hosi ya tiko hinkwaro ra Israyele eTirisa, malembe ya 24.
34  A tshamela ku endla swo biha ematihlweni ya Yehovha naswona a famba endleleni ya Yerobuwamu ni le xidyohweni xakwe lexi a dyohiseke Israyele ha xona.
20  Loko ku ri Beni-hadadi hosi ya Siriya, a hlengeleta mavandla yakwe hinkwawo ya nyimpi ni tihosi ta 32 ti ri na yena ni tihanci ni makalichi, a tlhandluka a ya rhendzela Samariya a lwa na wona.
2  Kutani a rhuma varhumiwa eka Akabu hosi ya Israyele emutini. A ku eka yena: “Beni-hadadi u te,
3  ‘Silivhere ya wena ni nsuku wa wena i swa mina, ni vasati va wena ni vana va wena lava langutekaka kahle swinene i va mina.’”
4  Hiloko hosi ya Israyele yi hlamula yi ku: “Hi ku ya hi rito ra wena hosi yanga leyi nga mufumi, mina ndzi wa wena ni hinkwaswo leswi swi nga swa mina.”
5  Endzhaku varhumiwa va vuya, va ku: “Beni-hadadi u te, ‘Ndzi rhumele rito eka wena, ndzi ku: “Silivhere ya wena ni nsuku wa wena ni vasati va wena ni vana va wena, u ta ndzi nyika vona.
6  Kambe hi nkarhi lowu mundzuku, ndzi ta rhuma malandza ya mina eka wena, ma fanele ma ngundzuvanya yindlu ya wena ni tindlu ta malandza ya wena; kutani hinkwaswo leswi swi navelekaka ematihlweni ya wena ma ta swi veka evokweni ra wona, ma fanele ma swi susa.”’”
7  Hiloko hosi ya Israyele yi vitana vakulukumba hinkwavo va tiko, yi ku: “Ndzi kombela mi lemuka naswona mi vona leswaku munhu loyi u lava khombo; hikuva u rhumele rito eka mina a lava vasati va mina ni vana va mina ni silivhere ya mina ni nsuku wa mina, a ndzi n’wi alelanga ha swona.”
8  Kutani vakulukumba hinkwavo ni vanhu hinkwavo va ku eka yena: “U nga n’wi yingisi, u nga pfumeli.”
9  Hiloko a byela varhumiwa va Beni-hadadi, a ku: “Byelani hosi yanga leyi nga mufumi mi ku, ‘Swilo hinkwaswo leswi u rhumeleke rito ro sungula ha swona eka nandza wa wena ndzi ta swi endla; kambe nchumu lowu a ndzi nge wu endli.’” Kutani varhumiwa va famba va vuyisa rito eka yena.
10  Hiloko Beni-hadadi a rhumela rito eka yena, a ku: “Onge swikwembu swi nga endla tano eka mina, onge swi nga engetela eka swona, loko ritshuri ra Samariya ri ta ringana ku tata mavoko ya vanhu hinkwavo lava va ndzi landzelaka!”
11  Hosi ya Israyele yi hlamula yi ku: “N’wina vulavulani na yena, mi ku, ‘U nga tshuki u pfumelela loyi a khamaka leswaku a tibuma ku fana ni loyi a ntshunxaka.’”
12  Kuteloko a twe rito leri, loko yena ni tihosi va ri eku nweni emintsongeni, hi ku hatlisa a ku eka malandza yakwe: “Lunghekani!” Hiloko va sungula ku lunghekela ku lwa ni muti wolowo.
13  Kutani waswivo, muprofeta un’wana a tshinelela Akabu hosi ya Israyele, a ku: “Yehovha u te, ‘Xana u wu vonile ntshungu lowu hinkwawo lowukulu? Waswivo, ndzi wu nyikete evokweni ra wena namuntlha, kunene u ta swi tiva leswaku hi mina Yehovha.’”
14  Hiloko Akabu a ku: “Xana ku ta tirhisiwa mani? yena a ku: “Yehovha u te, ‘Ku ta tirhisiwa majaha ya tihosana ta miganga leyi nga ehansi ka vulawuri bya hosi.’” Eku heteleleni a ku: “Xana i mani la nga ta sungula nyimpi?” yena a ku: “Hi wena!”
15  Kutani a sungula ku hlaya majaha ya tihosana ta miganga leyi nga ehansi ka vulawuri bya hosi, ma va 232; endzhaku ka wona a hlaya vanhu hinkwavo, vana hinkwavo va Israyele a va ri 7 000.
16  Va sungula ku huma ninhlikanhi loko Beni-hadadi a ri karhi a kukutlela byala emintsongeni, yena ni tihosi, tihosi ta 32 leti a ti n’wi pfuna.
17  Loko majaha ya tihosana ta miganga leyi nga ehansi ka vulawuri bya hosi ma huma ku sungula, xikan’we-kan’we Beni-hadadi a rhumela rito; va fika va n’wi byela, va ku: “Ku ni vavanuna lava va humaka eSamariya.”
18  Hiloko a ku: “Hambiloko va tele ku rhula, mi fanele mi va khoma va ha hanya; niloko va tele nyimpi, mi fanele mi va khoma va ha hanya.”
19  Lava hi lava a va huma emutini, majaha ya tihosana ta miganga leyi nga ehansi ka vulawuri bya hosi ni mavandla ya nyimpi lawa a ma ri endzhaku ka wona.
20  Un’wana ni un’wana a dlaya munhu wakwe; kutani Vasiriya va baleka, tiko ra Israyele ri va hlongorisa, kambe Beni-hadadi hosi ya Siriya a baleka a ri ehancini a ri ni vagadi va tihanci.
21  Kambe hosi ya Israyele yi huma, yi hambeta yi hlasela tihanci ni makalichi, yi dlaya Vasiriya vo tala.
22  Endzhaku muprofeta a tshinelela hosi ya Israyele, a ku eka yona: “Famba u ya titiyisa, u xiya naswona u lunghekela leswi u nga ta swi endla; hikuva hosi ya Siriya yi ta huma ku ta lwa na wena eku sunguleni ka lembe.”
23  Loko ku ri malandza ya hosi ya Siriya, ma n’wi byele ma ku: “Xikwembu xa vona i Xikwembu xa tintshava. Hi yona mhaka leyi va veke ni matimba ku hi tlula. Kutani hi tlhelo lerin’wana a hi lweni na vona endhawini leyi yi nga rivala, hi vona loko hi nga ta va ni matimba ku va tlula.
24  Endla leswi: Susa tihosi, yin’wana ni yin’wana endhawini ya yona, u veka tindhuna-nkulu ematshan’weni ya tona.
25  Loko ku ri wena, u fanele u tihlayela vandla ra nyimpi ri ringana ni vandla ra nyimpi leri ri weke etlhelo ka wena, hanci ni hanci ni kalichi ni kalichi; a hi lweni na vona etikweni leri ri nga rivala hi vona loko hi nga ta ka hi nga vi ni matimba ku va tlula.” Kutani a yingisa rito ra vona, a endla tano.
26  Eku sunguleni ka lembe Beni-hadadi a hlengeleta Vasiriya kutani a tlhandlukela eAfeke ku ya lwa na Israyele.
27  Loko ku ri vana va Israyele, va hlengeletiwile, va longisiwa kutani va huma ku ya hlangana na vona; vana va Israyele va famba va ya dzima mixaxa emahlweni ka vona ku fana ni mintlhambinyana yimbirhi ya timbuti, kasi loko ku ri Vasiriya a va tate misava.
28  Hiloko munhu wa Xikwembu xa ntiyiso a tshinela, a ku eka hosi ya Israyele, ina, u ye emahlweni a ku: “Yehovha u te, ‘Hikwalaho ka leswi Vasiriya va nga te: “Yehovha i Xikwembu xa tintshava, a hi Xikwembu xa timbala ta le hansi,” ndzi ta nyiketa ntshungu lowu lowukulu hinkwawo evokweni ra wena, kunene n’wina mi ta swi tiva leswaku hi mina Yehovha.’”
29  Va hambete va dzime mixaxa ku ringana masiku ya nkombo, lava va ri emahlweni ka lavaya. Kutani hi siku ra vunkombo nyimpi yi sungula; vana va Israyele va dlaya Vasiriya, vavanuna lava fambaka hi milenge va 100 000 hi siku rin’we.
30  Lava va seleke va balekela eAfeke, emutini; kutani rirhangu ri wela ehenhla ka vavanuna lava seleke va 27 000. Loko ku ri Beni-hadadi, u balekile, eku heteleleni a fika emutini, ekamareni ra le ndzeni-ndzeni.
31  Kutani malandza yakwe ma ku eka yena: “Waswivo, hi twe leswaku tihosi ta yindlu ya Israyele i tihosi leti nga ni musa wa rirhandzu. Hi kombela u hi pfumelela leswaku hi khama nguvu yo khwaxa emasengeni ni mapindza etinhlokweni, hi ya eka hosi ya Israyele. Kumbexana yi ta londzovota moya-xiviri wa wena wu hanya.”
32  Hiloko va tikhama nguvu yo khwaxa emasengeni ni mapindza etinhlokweni, va fika eka hosi ya Israyele, va ku: “Nandza wa wena Beni-hadadi u te, ‘Ndzi kombela u tshika moya-xiviri wa mina wu hanya.’” Kutani a ku: “Xana wa ha hanya? I makwerhu.”
33  Hiloko vavanuna lava va swi teka ku ri xikombiso lexinene naswona va hatlisa va swi teka ku ri xiboho xa ku rhandza kakwe, va ya emahlweni va ku: “Beni-hadadi i makwenu.” Kutani a ku: “Tanani, n’wi landzeni.” Beni-hadadi a ya eka yena; xikan’we-kan’we a n’wi khandziyisa kalichi.
34  Kutani Beni-hadadi a ku eka yena: “Miti leyi tatana a yi tekeke eka tata wa wena ndzi ta yi tlherisa; ni switarata u ta tiavela swona eDamaska hilaha tatana a nga swi ava hakona eSamariya.” “Loko ku ri mina ndzi ta ku tshika u famba hi ntwanano.” Hiloko a endla ntwanano na yena kutani a n’wi tshika a famba.
35  Munhu un’wana wa vana va vaprofeta a byela nakulobye hi rito ra Yehovha, a ku: “Ndzi kombela u ndzi ba.” Kambe munhu loyi a ala ku n’wi ba.
36  Hikwalaho a ku eka yena: “Hi mhaka ya leswi u nga ri yingisangiki rito ra Yehovha, waswivo, loko u suka eka mina, kunene nghala yi ta ku dlaya.” Endzhaku ka sweswo a suka etlhelo ka yena, nghala yi n’wi kuma, yi n’wi dlaya.
37  A ya emahlweni a kuma munhu un’wana, a ku: “Ndzi kombela u ndzi ba.” Kutani munhu loyi a n’wi ba, a n’wi ba a n’wi vavisa.
38  Hiloko muprofeta a famba a ya yimela hosi egondzweni, a endla leswaku vanhu va nga n’wi tivi hi ku tsondzela nguvu ehenhla ka mahlo.
39  Kuteloko hosi yi hundza, a huwelela hosi a ku: “Nandza wa wena u ye laha nyimpi yi hisaka kona; kutani waswivo, a ku ri ni munhu la nga suka laha ku lwiwaka kona, a tisa munhu eka mina, a ku, ‘Rindza munhu loyi. Loko o lahleka, moya-xiviri wa wena wu ta siva ndhawu ya moya-xiviri wakwe, loko swi nga ri tano u ta pima talenta ya silivhere.’
40  Kuteloko nandza wa wena a ha tirha laha ni lahaya, waswivo, yena a a fambile.” Hiloko hosi ya Israyele yi ku eka yena: “Hikwalaho vuavanyisi bya wena byi tano. Wena hi wexe u endle xiboho.”
41  Kutani a hatlisa a susa nguvu ehenhla ka mahlo, hosi ya Israyele yi n’wi vona leswaku a a huma eka vaprofeta.
42  Hiloko a ku eka yena: “Yehovha u te, ‘Hikwalaho ka leswi u n’wi tshikeke evokweni ra wena munhu loyi a nyikeriweke eka mina leswaku a lovisiwa, moya-xiviri wa wena wu fanele wu siva ndhawu ya moya-xiviri wa yena, vanhu va wena va siva ndhawu ya vanhu va yena.’”
43  Kutani hosi ya Israyele yi tifambela yi ya endlwini ya yona, yi fika eSamariya yi hlundzukile naswona yi ri ni gome.
1  Sweswi Hosi Davhida a a kurile, a dyuhele; kutani a va n’wi funengeta hi tinguvu, kambe a a nga kufumeli.
2  Hiloko malandza yakwe ma ku eka yena: “Hosi yanga leyi nga mufumi a yi laveriwe nhwanyana la nga si tshamaka a tivana ni wanuna, leswaku a ta langutela hosi, a va muhlayisi wa yona; u fanele a etlela exifuveni xa wena, kunene hosi yanga leyi nga mufumi yi ta kufumela.”
3  Kutani va famba va ya lava nhwanyana wo saseka endhawini hinkwayo ya Israyele, eku heteleleni va kuma Abixaga lowa le Xunemi, va n’wi tisa eka hosi.
4  Nhwanyana loyi a a ri phyembye; kutani a va muhlayisi wa hosi, a yi tirhela, hosi a yi tivananga na yena.
5  Nkarhi lowu hinkwawo Adoniya n’wana wa Hagiti a a titlakusa, a ku: “Mina ndzi ta va hosi!” Hiloko a endleriwa kalichi leyi nga ni vagadi va tihanci ni vavanuna va 50 lava tsutsumaka emahlweni ka yena.
6  Tata wakwe a nga yi vavisanga mintlhaveko yakwe nikan’we hi ku vula a ku: “Ha yini u endla hi ndlela leyi?” Naswona a a saseke ngopfu, mana wakwe a a n’wi tswale endzhaku ka Absalomu.
7  Kutani a tirhisana na Yowabu n’wana wa Seruya na Abiyatara lowa muprista, va sungula ku pfuneta va ri valandzeri va Adoniya.
8  Loko ku ri Sadoki lowa muprista na Benaya n’wana wa Yoyada na Natani lowa muprofeta na Ximeyi na Rheyi, ni vavanuna va matimba lava a va ri va Davhida, a va tihlanganisanga na Adoniya.
9  Eku heteleleni Adoniya a endla xitlhavelo xa tinyimpfu ni tihomu ni swifuwo leswi nonisiweke, ekusuhi ni ribye ra Sohelete, leri nga etlhelo ka Eni-rogele, a rhamba vamakwavo hinkwavo lava nga vana va hosi ni vavanuna va Yuda lava nga malandza ya hosi;
10  Natani lowa muprofeta na Benaya ni vavanuna va matimba na Solomoni makwavo, a nga va rhambanga.
11  Kutani Natani a byela Bati-xeba mana wa Solomoni a ku: “Xana a wu swi twanga leswaku Adoniya n’wana wa Hagiti i hosi, naswona hosi ya hina Davhida a nga swi tivi nikatsongo?
12  Hikwalaho sweswi ndzi kombela u ta ndzi ku tshinya swinene. Ponisa moya-xiviri wa wena ni moya-xiviri wa n’wana wa wena Solomoni.
13  Famba u ya nghena eka Hosi Davhida, u fanele u ku eka yena, ‘Xana a hi wena hosi yanga leyi nga mufumi la hlambanyeleke hlonga ra wena ra xisati, u ku: “Solomoni n’wana wa wena hi yena la nga ta va hosi endzhaku ka mina, hi yena la nga ta tshama exiluvelweni xa mina?” Kutani, ha yini Adoniya a ri hosi?’
14  Waswivo! Loko wa ha vulavula ni hosi kwalaho, mina ndzi ta fika endzhaku ka wena, kunene ndzi ta tiyisekisa marito ya wena.”
15  Hiloko Bati-xeba a nghena eka hosi ekamareni ra le mpfungwe, hosi a yi dyuhele ngopfu, Abixaga lowa le Xunemi a a tirhela hosi.
16  Kutani Bati-xeba a korhamela ehansi a tiwisela eka hosi, hiloko hosi yi ku: “Xana u kombela yini?”
17  Kutani a ku eka yena: “Hosi yanga, hi wena la hlambanyeke hi Yehovha Xikwembu xa wena eka hlonga ra wena ra xisati, u ku, ‘Solomoni n’wana wa wena hi yena la nga ta va hosi endzhaku ka mina, hi yena la nga ta tshama exiluvelweni xa mina.’
18  Kutani waswivo, Adoniya i hosi, kambe hosi yanga leyi nga mufumi a yi swi tivi nikatsongo.
19  Hikwalaho u endle xitlhavelo hi tinkunzi ni swifuwo leswi nonisiweke ni tinyimpfu to tala swinene, a rhamba vana va hosi hinkwavo na Abiyatara lowa muprista na Yowabu ndhuna ya vuthu; kambe Solomoni nandza wa wena a nga n’wi rhambanga.
20  Kutani wena hosi yanga leyi nga mufumi—mahlo ya tiko hinkwaro ra Israyele ma le henhla ka wena, leswaku va byeriwa loyi a nga ta tshama exiluvelweni xa hosi yanga leyi nga mufumi endzhaku ka yona.
21  Kunene hi ku hatlisa loko hosi yanga leyi nga mufumi yi etlela ni vatata wa yona, mina ni n’wananga Solomoni hi ta va vakhunguvanyisi.”
22  Kutani waswivo, loko a ha vulavula ni hosi, Natani lowa muprofeta a fika.
23  Xikan’we-kan’we va byela hosi, va ku: “Natani lowa muprofeta hi loyi!” Endzhaku ka sweswo a fika emahlweni ka hosi a tiwisela eka hosi xikandza xakwe xi langute emisaveni.
24  Kutani Natani a ku: “Hosi yanga leyi nga mufumi, xana u vurile u ku, ‘Adoniya hi yena la nga ta va hosi endzhaku ka mina, naswona hi yena la nga ta tshama exiluvelweni xa mina’?
25  Hikuva namuntlha u rhelerile leswaku a ya endla xitlhavelo hi tinkunzi ni swifuwo leswi nonisiweke ni tinyimpfu to tala swinene nileswaku a rhamba vana va hosi hinkwavo ni tindhuna ta vuthu na Abiyatara lowa muprista; kwalaho va le ku dyeni ni le ku nweni emahlweni ka yena naswona va tshamela ku vula va ku, ‘Hosi Adoniya a a hanye!’
26  Kambe loko ku ri mina nandza wa wena, mina na Sadoki lowa muprista na Benaya n’wana wa Yoyada na Solomoni nandza wa wena, a nga hi rhambanga.
27  Loko nchumu lowu wu huma eka hosi yanga leyi nga mufumi, a wu n’wi tivisanga nandza wa wena leswaku i mani la nga ta tshama exiluvelweni xa hosi yanga leyi nga mufumi endzhaku ka yona.”
28  Kutani Hosi Davhida a hlamula, a ku: “N’wina vavanuna, ndzi vitaneleni Bati-xeba.” Hiloko yena a ta emahlweni ka hosi, a yima emahlweni ka hosi.
29  Hosi yi hlambanya yi ku: “Leswi Yehovha a hanyaka, loyi a kutsuleke moya-xiviri wa mina wu huma emaxangwini hinkwawo,
30  hilaha ndzi hlambanyeke hakona eka wena hi Yehovha Xikwembu xa Israyele, ndzi ku, ‘Solomoni n’wana wa wena hi yena la nga ta va hosi endzhaku ka mina, hi yena la nga ta tshama exiluvelweni xa mina ematshan’weni ya mina,’ hi yona ndlela leyi ndzi nga ta endla ha yona esikwini leri.”
31  Kutani Bati-xeba a korhamela ehansi xikandza xakwe xi langute emisaveni, naswona a tiwisela eka hosi, a ku: “Mufumi wanga Hosi Davhida a a hanye hilaha ku nga riki na makumu!”
32  Hi ku hatlisa Hosi Davhida a ku: “N’wina vavanuna, ndzi vitaneleni Sadoki lowa muprista na Natani lowa muprofeta na Benaya n’wana wa Yoyada.” Kutani va ta emahlweni ka hosi.
33  Hosi yi ya emahlweni yi ku eka vona: “Tekani malandza ya hosi ya n’wina, mi fanele mi endla leswaku Solomoni n’wananga a gada meyila ya ntswele leyi yi nga ya mina, mi n’wi ngirimerisa a ya eGihoni.
34  Sadoki lowa muprista na Natani lowa muprofeta va fanele va n’wi tota kwalaho a va hosi ya Israyele; mi fanele mi yimba nanga mi ku, ‘Hosi Solomoni a a hanye!’
35  Mi fanele mi tlhandluka mi n’wi landza hi le ndzhaku, u fanele a nghena a tshama exiluvelweni xa mina; yena u ta va hosi ematshan’weni ya mina, ndzi ta n’wi lerisa leswaku a va murhangeri wa Israyele na Yuda.”
36  Xikan’we-kan’we Benaya n’wana wa Yoyada a hlamula hosi, a ku: “Amen! Onge Yehovha Xikwembu xa hosi yanga leyi nga mufumi a nga vula tano.
37  Hilaha Yehovha a a hambeta a va ni hosi yanga leyi nga mufumi hakona, a a ve na Solomoni, onge a nga endla leswaku xiluvelo xakwe xi va xikulu eka xiluvelo xa mufumi wanga, Hosi Davhida.”
38  Kutani Sadoki lowa muprista na Natani lowa muprofeta na Benaya n’wana wa Yoyada ni Vakereti ni Vapeleti va rhelela kutani va gadisa Solomoni meyila ya ntswele ya Hosi Davhida, va n’wi tisa eGihoni.
39  Sadoki lowa muprista a teka rimhondzo ra mafurha entsongeni, a tota Solomoni; kutani va sungula ku yimba nanga, vanhu hinkwavo va huwelela va ku: “Hosi Solomoni a a hanye!”
40  Endzhaku ka sweswo vanhu hinkwavo va tlhandluka va n’wi landzela, vanhu a va chaya switiringo va tsake ngopfu, lerova misava yi pandzeka hikwalaho ka huwa ya vona.
41  Hiloko Adoniya ni hinkwavo lava rhambiweke lava a va ri na yena va swi twa loko va hetile ku dya. Loko Yowabu a twa mpfumawulo wa nanga, xikan’we-kan’we a ku: “Xana huwa ya muti lowu nga ni hasahasa i ya yini?
42  Loko a ha vulavula, waswivo, ku fika Yonathani n’wana wa Abiyatara lowa muprista. Kutani Adoniya a ku: “Nghena, hikuva u wanuna wa vurhena, naswona u tisa mahungu lamanene.”
43  Kambe Yonathani a hlamula Adoniya a ku: “E-e! Hosi ya hina, Hosi Davhida u endle Solomoni a va hosi.
44  Hiloko hosi yi n’wi rhuma a ri na Sadoki lowa muprista na Natani lowa muprofeta na Benaya n’wana wa Yoyada ni Vakereti ni Vapeleti, vona va n’wi gadisa meyila ya ntswele ya hosi.
45  Kutani Sadoki lowa muprista na Natani lowa muprofeta va n’wi tote a va hosi eGihoni; endzhaku ka sweswo va tlhandluke va suka kwalaho va tsakile, muti wu ri ni hasahasa. Hi yona huwa leyi mi yi tweke.
46  Tlhandlakambirhi, Solomoni u tshame exiluvelweni xa vuhosi.
47  Kasi xin’wana nakambe, malandza ya hosi ma fike ma ta yi navelela leswinene hosi ya hina, ku nga Hosi Davhida, ma ku, ‘Onge Xikwembu xa wena xi nga endla leswaku vito ra Solomoni ri saseka ku tlula vito ra wena, naswona onge xi nga endla leswaku xiluvelo xa yena xi va xikulu ku tlula xiluvelo xa wena!’ Hiloko hosi yi nkhinsama esangwini.
48  Nakambe, hosi yi te, ‘A ku dzunisiwe Yehovha Xikwembu xa Israyele, loyi namuntlha a nyikeke un’wana leswaku a tshama exiluvelweni xa mina, mahlo ya mina ma ri karhi ma swi vona!’”
49  Kutani hinkwavo lava a va rhambiwile, lava a va ri na Adoniya va sungula ku rhurhumela un’wana ni un’wana a suka a yima a khoma ndlela yakwe.
50  Adoniya a a chava Solomoni. Hiloko a suka a yima a ya khoma timhondzo ta alitari.
51  Hi ku famba ka nkarhi Solomoni a vikeriwa, va ku: “Waswivo, Adoniya u chava Hosi Solomoni; kutani u khome timhondzo ta alitari, a ku, ‘Hosi Solomoni a a rhange hi ku ndzi hlambanyela leswaku a nge n’wi dlayi nandza wakwe hi banga.’”
52  Hiloko Solomoni a ku: “Loko a ta va wanuna wa vurhena, ni nsisi ni wun’we wa yena a wu nge wi emisaveni; kambe loko ko kumeka swo biha eka yena, u ta fa.”
53  Hosi Solomoni a rhumela rito kutani va n’wi xikisa ealitarini. Hiloko a fika a nkhinsama eka Hosi Solomoni; endzhaku ka sweswo Solomoni a ku eka yena: “Famba endlwini ya wena.”
2  Masiku ya ku fa ka Davhida ma ya ma tshinela hakatsongo-tsongo; kutani a lerisa Solomoni n’wana wakwe, a ku:
2  “Ndzi famba hi ndlela ya misava hinkwayo, u fanele u tiya, u tikomba u ri wanuna.
3  U fanele u hlayisa xiboho xa Yehovha Xikwembu xa wena hi ku famba etindleleni takwe, hi ku hlayisa milawu yakwe, swileriso swakwe ni swiboho swakwe swa vuavanyisi ni switiyisekiso swakwe, hi ku landza leswi swi tsariweke enawini wa Muxe, leswaku u endla hi vutlhari eka hinkwaswo leswi u swi endlaka ni kun’wana ni kun’wana laha u hundzulukelaka kona;
4  leswaku Yehovha a hetisisa rito leri a ri vuleke malunghana na mina, a ku, ‘Loko vana va wena va ta khathalela ndlela ya vona hi ku famba emahlweni ka mina hi ntiyiso, hi mbilu ya vona hinkwayo ni hi moya-xiviri wa vona hinkwawo, a ku nge tsemiwi munhu wa wena leswaku a nga tshami exiluvelweni xa Israyele.’
5  “Wena u swi tiva kahle leswi Yowabu n’wana wa Seruya a swi endleke eka mina, hilaha a endleke hakona eka tindhuna timbirhi ta mavuthu ya Israyele, eka Abinere n’wana wa Nere na Amasa n’wana wa Yetere, loko a va dlaya, a halata ngati ya nyimpi hi nkarhi wa ku rhula, a tota ngati ya nyimpi evambeni rakwe leri a ri ri emasengeni, ni le maphaxanini lawa a ma ri emilengeni yakwe.
6  U fanele u endla hi ku landza vutlhari bya wena, u nga rhelerisi misisi yakwe ya mpunga yi ya eSheol hi ku rhula.
7  “U fanele u komba musa wa rirhandzu eka vana va Barizilayi lowa le Giliyadi, va fanele va va exikarhi ka lava va dyaka etafuleni ra wena; hikuva hi yona ndlela leyi a va tshinele eka mina ha yona loko ndzi baleka emahlweni ka Absalomu makwenu.
8  “Waswivo, Ximeyi n’wana wa Gera lowa ka Benjamini la humaka eBahurimi u na wena, hi yena la ndzi rhuketeleke hi ndzhukano lowu vavaka esikwini leri a ndzi ya eMahanayimi; naswona hi yena la rheleleke a ta ndzi hlanganisa eYordani, lerova ndzi n’wi hlambanyela hi Yehovha, ndzi ku, ‘A ndzi nge ku dlayi hi banga.’
9  Kutani u nga n’wi tshiki a nga xupuriwi, hikuva u wanuna wo tlhariha naswona u swi tiva kahle leswi u faneleke u swi endla eka yena, u fanele u yisa misisi yakwe ya mpunga yi ri ni ngati eSheol.”
10  Hiloko Davhida a etlela ni vatata wakwe, kutani a lahliwa eMutini wa Davhida.
11  Masiku lawa Davhida a fumeke Israyele ha wona a ku ri malembe ya 40. EHebroni u fume malembe ya nkombo, kasi eYerusalema u fume malembe ya 33.
12  Loko ku ri Solomoni a tshama exiluvelweni xa Davhida tata wakwe; hakatsongo-tsongo vuhosi byakwe byi simekiwa byi tiya ngopfu.
13  Hi ku famba ka nkarhi Adoniya n’wana wa Hagiti a fika eka Bati-xeba, mana wa Solomoni. Hiloko a ku: “Xana ku ta ka wena ku ni ku rhula?” yena a ku: “Ku ni ku rhula.”
14  Yena a ya emahlweni a ku: “Ku ni mhaka leyi ndzi ku khomeleke yona.” Kutani a ku: “Vulavula.”
15  Yena a ya emahlweni a ku: “Wena u swi tiva kahle leswaku vuhosi a byi fanele byi va bya mina, tiko hinkwaro ra Israyele a ri langutele ku vona mina ndzi va hosi; kambe vuhosi byi hundzuriwile byi va bya makwerhu, hikuva swi hume eka Yehovha leswaku byi va bya yena.
16  Sweswi ndzi ni xikombelo xin’we eka wena. U nga xi bakanyi xikandza xa mina.” Hikwalaho a ku eka yena: “Vulavula.”
17  Yena a ya emahlweni a ku: “Ndzi kombela u byela Solomoni lowa hosi (hikuva a nge xi bakanyi xikandza xa wena) leswaku u fanele a ndzi nyika Abixaga lowa le Xunemi a va nsati wa mina.”
18  Hiloko Bati-xeba a ku: “Swi lulamile! Mina ndzi ta ku vulavulela eka hosi.”
19  Kutani Bati-xeba a fika eka Hosi Solomoni leswaku a vulavulela Adoniya. Xikan’we-kan’we hosi yi tlakuka yi n’wi hlanganisa, yi nkhinsama eka yena. Hiloko yi tshama exiluvelweni xa yona naswona yi vekela mana wa hosi xiluvelo, leswaku a tshama exineneni xa yona.
20  Yena a ku: “Ndzi ni xikombelo xitsongo eka wena. U nga xi bakanyi xikandza xa mina.” Kutani hosi yi ku eka yena: “Kombela, manana; hikuva a ndzi nge xi bakanyi xikandza xa wena.”
21  Yena a ya emahlweni a ku: “Teka Abixaga lowa le Xunemi u n’wi nyika Adoniya makwenu a va nsati wakwe.”
22  Hiloko Hosi Solomoni a hlamula mana wakwe, a ku: “Ha yini Abixaga lowa le Xunemi u n’wi kombelela Adoniya? N’wi kombelele ni vuhosi (hikuva i makwerhu lonkulu eka mina), kombelela yena na Abiyatara lowa muprista na Yowabu n’wana wa Seruya.”
23  Kutani Hosi Solomoni a hlambanya hi Yehovha, a ku: “Hikwalaho onge Xikwembu xi nga endla tano eka mina, xi swi engetela eka mina, loko Adoniya a a nga swi vulanga leswi ku lwa ni moya-xiviri wa yena.
24  Sweswi, leswi Yehovha a hanyaka, loyi a ndzi simekeke hilaha ku tiyeke naswona a ndzi hlayiseke ndzi tshama exiluvelweni xa Davhida tatana, ni loyi a ndzi endleleke yindlu hilaha a vuleke hakona, namuntlha Adoniya u ta dlayiwa.”
25  Hi ku hatlisa Hosi Solomoni a rhumela Benaya n’wana wa Yoyada; yena a wela ehenhla ka yena, kutani a fa.
26  Hosi yi byela Abiyatara lowa muprista yi ku: “Yana eka Anathoti emasin’wini ya wena! Hikuva u faneriwa hi rifu; kambe a ndzi nge ku dlayi esikwini leri, hikwalaho ka leswi u rhwaleke areka ya Yehovha, Hosi leyi Lawulaka emahlweni ka Davhida tatana, ni hikwalaho ka leswi u xanisekeke nkarhi hinkwawo lowu tatana a xanisekeke ha wona.”
27  Hiloko Solomoni a hlongola Abiyatara leswaku a tshika ku va muprista wa Yehovha, leswaku a hetisisa rito ra Yehovha leri a ri vuleke ku avanyisa yindlu ya Eli eXilo.
28  Kutani xiviko xi fika eka Yowabu—hikuva Yowabu a a voyamele eku landzeleni ka Adoniya, hambileswi a a nga voyamelanga eku landzeleni ka Absalomu—Yowabu a balekela entsongeni wa Yehovha, a khoma swi tiya etimhondzweni ta alitari.
29  Hiloko Hosi Solomoni a byeriwa, va ku: “Yowabu u balekele entsongeni wa Yehovha, kwalaho u le tlhelo ka alitari.” Kutani Solomoni a rhumela Benaya n’wana wa Yoyada, a ku: “Famba u ya wela ehenhla ka yena!”
30  Hiloko Benaya a fika entsongeni wa Yehovha, a ku eka yena: “Hosi yi te, ‘Huma!’” Kambe yena a ku: “E-e! Hikuva ndzi ta fela kwala.” Benaya a vuyisa rito eka hosi, a ku: “Yowabu u vulavule hi ndlela leyi, kutani a ndzi angula hi ndlela leyi.”
31  Hiloko hosi yi ku eka yena: “Endla hilaha a vuleke hakona, wela ehenhla ka yena; u fanele u n’wi lahla, u yi susa eka yena ni le ka yindlu ya tatana, ngati leyi halatiweke swi nga fanelanga, leyi Yowabu a yi halateke.
32  Kunene Yehovha u ta vuyisa ngati yakwe enhlokweni yakwe, hikuva u wele ehenhla ka vavanuna vambirhi lava lulameke, lava antswaka ku n’wi tlula, naswona u va dlaye hi banga, kasi tatana Davhida a nga swi tivanga, ku nga Abinere n’wana wa Nere, ndhuna ya vuthu ra Israyele na Amasa n’wana wa Yetere, ndhuna ya vuthu ra nyimpi ya Yuda.
33  Ngati ya vona yi fanele yi vuyela enhlokweni ya Yowabu ni le nhlokweni ya vana vakwe hilaha ku nga riki na makumu; kambe eka Davhida ni vana vakwe ni yindlu yakwe ni xiluvelo xakwe, ku ta va ni ku rhula loku humaka eka Yehovha hilaha ku nga riki na makumu.”
34  Hiloko Benaya n’wana wa Yoyada a tlhandluka, a wela ehenhla ka yena a n’wi dlaya; kutani a lahliwa endlwini yakwe emananga.
35  Kutani hosi yi veka Benaya n’wana wa Yoyada ematshan’weni ya yena, a lawula vuthu; hosi yi veka Sadoki lowa muprista ematshan’weni ya Abiyatara.
36  Eku heteleleni hosi yi rhumela rito leswaku va vitana Ximeyi, yi ku eka yena: “Tiakele yindlu eYerusalema, u fanele u tshama kona, u nga humi u suka kwalaho u ya endhawini leyi ni liya.
37  Esikwini leri u nga ta huma ha rona, u pela nkova wa Kedroni, entiyisweni u fanele u swi tiva leswaku u ta fa hakunene. Nandzu wa wena wa ngati wu ta va enhlokweni ya wena.”
38  Hiloko Ximeyi a ku eka hosi: “Rito leri i rinene. Nandza wa wena u ta endla hilaha hosi yanga leyi nga mufumi yi vuleke hakona.” Kutani Ximeyi a hambeta a tshama eYerusalema masiku yo tala.
39  Eku heleni ka malembe manharhu, mahlonga ya Ximeyi ma balekela eka Akixi n’wana wa Maka hosi ya le Gati; vanhu va fika va byela Ximeyi, va ku: “Waswivo! Mahlonga ya wena ma le Gati.”
40  Hi ku hatlisa Ximeyi a suka a yima a bohela mbhongolo yakwe, a famba a ya eGati, eka Akixi a ya lava mahlonga yakwe; endzhaku ka sweswo Ximeyi a famba a ya vuya ni mahlonga yakwe eGati.
41  Kutani Solomoni a byeriwa, va ku: “Ximeyi u humile eYerusalema u ye eGati naswona u vuyile.”
42  Hiloko hosi yi rhumela rito leswaku ku vitaniwa Ximeyi, yi ku eka yena: “Xana a ndzi ku hlambanyisanga hi Yehovha leswaku ndzi ku lemukisa, ndzi ku, ‘Esikwini leri u nga ta huma u ya laha ni lahaya, entiyisweni u fanele u swi tiva leswaku u ta fa hakunene,’ naswona, xana a wu ndzi byelanga, u ku, ‘Rito leri ndzi ri tweke i rinene’?
43  Kutani, ha yini u nga xi hlayisanga xihlambanyo xa Yehovha ni xileriso lexi ndzi xi vekeke ehenhla ka wena hilaha ku tiyeke?”
44  Hosi yi ya emahlweni yi ku eka Ximeyi: “Kunene wena u swi tiva kahle swilo hinkwaswo swo biha leswi mbilu ya wena yi swi tivaka kahle, leswi u swi endleke eka Davhida tatana; kunene Yehovha u ta vuyisa swilo swo biha enhlokweni ya wena, leswi endliweke hi wena.
45  Kambe Hosi Solomoni yi ta katekisiwa, xiluvelo xa Davhida xi ta simekiwa xi tiya emahlweni ka Yehovha hi masiku.”
46  Hiloko hosi yi lerisa Benaya n’wana wa Yoyada, loyi a nga huma a ya wela ehenhla ka yena, a fa. Kutani mfumo wu simekiwe wu tiya evokweni ra Solomoni.
3  Kutani Solomoni a endla ntwanano wa ku tekelana na Faro hosi ya le Egipta, a teka n’wana wa Faro, a n’wi tisa eMutini wa Davhida ku fikela loko a hete ku aka yindlu yakwe ni yindlu ya Yehovha ni rirhangu ra Yerusalema matlhelo hinkwawo.
2  Ntsena vanhu a va endla switlhavelo etindhawini leti tlakukeke, hikuva vito ra Yehovha a ri nga si akeriwa yindlu ku fikela emasikwini wolawo.
3  Solomoni a ya emahlweni a rhandza Yehovha hi ku famba emilawini ya Davhida tata wakwe. A hambeta a endla switlhavelo naswona a mbulukisa magandzelo etindhawini leti tlakukeke ntsena.
4  Hikwalaho hosi yi ya eGibiyoni yi ya endla xitlhavelo kona, hikuva a ku ri yona ndhawu leyikulu leyi tlakukeke. Solomoni a a nyikela switlhavelo swo hisiwa swa 1 000 ehenhla ka alitari yoleyo.
5  Yehovha a humelela eka Solomoni eGibiyoni enorhweni nivusiku; Xikwembu xi ku: “Kombela lexi ndzi faneleke ndzi ku nyika xona.”
6  Hiloko Solomoni a ku: “Wena u n’wi kombe musa lowukulu wa rirhandzu nandza wa wena Davhida tatana, hilaha a fambeke hakona emahlweni ka wena hi ntiyiso, ni hi ku famba na wena hi ku tshembeka ni hi mbilu yo lulama; u hambete u n’wi hlayisela musa lowukulu wa rirhandzu, lerova u n’wi nyika n’wana leswaku a tshama exiluvelweni xakwe ku fana ni le sikwini leri.
7  Sweswi, Yehovha Xikwembu xanga, wena u endle nandza wa wena a va hosi ematshan’weni ya Davhida tatana, kambe mina ndzo va mufana lontsongo. A ndzi swi tivi ku huma ni ku nghena.
8  Nandza wa wena u le xikarhi ka vanhu va wena lava u va hlawuleke, vanhu vo tala ngopfu, lava va nga ta ka va nga hlayiwi kumbe va pimiwa hikwalaho ka ku tala ka vona.
9  U fanele u nyika nandza wa wena mbilu leyi yingisaka leswaku a avanyisa vanhu va wena, a xiya exikarhi ka leswinene ni leswo biha; hikuva i mani la kotaka ku avanyisa vanhu lava va wena vo nonon’hwa?”
10  Kutani nchumu lowu a wu tsakisa ematihlweni ya Yehovha, hikuva Solomoni u kombele nchumu lowu.
11  Xikwembu xi ya emahlweni xi ku eka yena: “Hikwalaho ka leswi u kombeleke nchumu lowu, u nga tikombelelanga masiku yo tala kumbe rifuwo kumbe ku kombela moya-xiviri wa valala va wena, kambe u tikombelele ku twisisa leswaku u twa timhaka ta vuavanyisi,
12  waswivo, kunene ndzi ta endla hi ku landza marito ya wena. Waswivo! Kunene ndzi ta ku nyika mbilu yo tlhariha ni leyi twisisaka, lerova a ku vanga na munhu la fanaka na wena emahlweni ka wena, naswona endzhaku ka wena a ku nge vi na munhu la fanaka na wena.
13  Nakambe ndzi ta ku nyika leswi u nga swi kombelangiki, rifuwo ni ku vangama, lerova a ku nge vi na hosi exikarhi ka tihosi leyi fanaka na wena, masiku ya wena hinkwawo.
14  Loko wo famba etindleleni ta mina hi ku hlayisa swileriso swa mina ni milawu ya mina, hilaha Davhida tata wa wena a fambeke hakona, ndzi ta lehisa masiku ya wena.”
15  Loko Solomoni a xalamuka, waswivo, phela a ku ri norho. Kutani a fika eYerusalema a yima emahlweni ka areka ya ntwanano wa Yehovha, a nyikela switlhavelo swo hisiwa naswona a endla magandzelo ya xinakulobye, a endlela malandza yakwe hinkwawo nkhuvo.
16  Hi nkarhi wolowo vavasati vambirhi lava va nga tinghwavava va fika eka hosi va yima emahlweni ka yona.
17  Wansati loyi un’wana a ku: “Ndzi khomele hosi yanga, mina ni wansati loyi hi tshama endlwini yin’we, kutani ndzi velekele ekusuhi na yena endlwini.
18  Hi siku ra vunharhu endzhaku ka loko ndzi velekile, wansati loyi na yena u velekile. A hi ri swin’we. A hi nga ri na mufambi endlwini, a ku nga ri na un’wana handle ka hina vambirhi endlwini.
19  Endzhaku n’wana wa wansati loyi a fa nivusiku, hikuva u etlele ehenhla ka yena.
20  Hiloko a pfuka exikarhi ka vusiku a teka n’wananga etlhelo ka mina loko hlonga ra wena ra xisati ri etlele, a n’wi veka exifuveni xakwe, kambe n’wana wakwe la feke a n’wi veka exifuveni xa mina.
21  Loko ndzi pfuka nimixo leswaku ndzi an’wisa n’wananga, waswivo, a a file. Hiloko ndzi n’wi nyangisisa swinene nimixo, kutani waswivo, a a nga ri yena n’wananga loyi ndzi n’wi tswaleke.”
22  Kambe wansati loyi un’wana a ku: “E-e, n’wananga hi loyi a hanyaka kasi n’wana wa wena hi loyi a feke!” Nkarhi lowu hinkwawo wansati loyi a a ku: “E-e, n’wana wa wena hi loyi a feke kasi n’wananga hi loyi a hanyaka.” Kutani va ya emahlweni va vulavula tano emahlweni ka hosi.
23  Eku heteleleni, hosi yi ku: “Un’wana u ri, ‘Loyi a hanyaka i n’wananga, n’wana wa wena hi loyi a feke,’ kasi un’wana u ri, ‘E-e, n’wana wa wena hi loyi a feke kasi n’wananga hi loyi a hanyaka!’”
24  Hosi yi ya emahlweni yi ku: “Ndzi kumeleni banga.” Kutani va tisa banga emahlweni ka hosi.
25  Hiloko hosi yi ku: “Tsemani n’wana la hanyaka hi le xikarhi mi nyika loyi xiphemu xin’we, xiphemu lexin’wana mi xi nyika wansati loyi un’wana.”
26  Xikan’we-kan’we wansati loyi n’wana la hanyaka a a ri wa yena a byela hosi a ku (hikuva mintlhaveko yakwe ya le ndzeni a yi khumbekile hikwalaho ka n’wana wakwe, lerova a ku): “Ndzi khomele, hosi yanga! N’wi nyikeni n’wana la hanyaka. Mi nga n’wi dlayi.” Nkarhi lowu hinkwawo wansati loyi un’wana a a ku: “A nge vi wa mina kumbe a va wa wena. N’wi pulukanyeni!”
27  Kutani hosi yi hlamula yi ku: “N’wi nyikeni n’wana la hanyaka, mi nga tshuki mi n’wi dlaya. Loyi i mana wakwe.”
28  Hiloko tiko hinkwaro ra Israyele ri twa xiboho xa vuavanyisi lexi hosi a yi xi endlile; va chava hosi, hikuva va swi vonile leswaku vutlhari bya Xikwembu a byi ri endzeni ka yona leswaku yi humesa xiboho xa vuavanyisi.
12  Kutani Rehobuwama a ya eXikeme, hikuva a ku ri eXikeme laha tiko hinkwaro ra Israyele ri nga n’wi endla hosi kona.
2  Kuteloko Yerobuwamu n’wana wa Nebati a swi twa loko a ha ri aEgipta (hikuva a a baleke Hosi Solomoni, leswaku Yerobuwamu a ya tshama aEgipta),
3  hiloko va rhumela rito leswaku a vitaniwa. Endzhaku ka sweswo Yerobuwamu ni nhlengeletano hinkwayo ya Israyele va fika va vulavula na Rehobuwama, va ku:
4  “Loko ku ri tata wa wena u nonon’hwise joko ra hina, kambe wena, vevukisa ntirho wo nonon’hwa wa tata wa wena ni joko rakwe ro tika leri a ri vekeke ehenhla ka hina, kutani hi ta ku tirhela.”
5  Hiloko a ku eka vona: “Fambani masiku manharhu ivi mi vuya eka mina.” Kutani vanhu va famba.
6  Hosi Rehobuwama a boha makungu ni vakulukumba lava a va hamba va tirhela Solomoni tata wakwe loko a ha hanya, a ku: “Xana mi ri ndzi va angula njhani vanhu lava?”
7  Hikwalaho va vulavula na yena va ku: “Loko namuntlha wo tikombisa u ri nandza eka vanhu lava, kunene u va tirhela, u fanele u va hlamula naswona u vulavula na vona hi marito lamanene; va ta boheka ku va malandza ya wena nkarhi hinkwawo.”
8  Kambe, a tshika xitsundzuxo xa vakulukumba lexi va n’wi nyikeke xona, a sungula ku boha makungu ni majaha la-​wa ma kuleke na yena, lawa a ma n’wi tirhela.
9  A ya emahlweni a ku eka wona: “Xana hi xihi xitsundzuxo lexi mi ndzi nyikaka xona leswaku hi angula vanhu lava va vulavuleke na mina, va ku, ‘Vevukisa joko ra tata wa wena leri a ri vekeke ehenhla ka hina’?”
10  Hiloko majaha lawa ma kuleke na yena ma n’wi byela, ma ku: “U ta byela vanhu lava va vulavuleke na wena, va ku, ‘Loko ku ri tata wa wena, u tikise joko ra hina, kambe loko ku ri wena, ri vevukise ehenhla ka hina’; u ta vula u ku eka vona, ‘Kunene xintihwana xa mina xi nga bumbula ku tlula masenge ya tatana.
11  Loko ku ri tatana, u mi rhwexe joko ro tika; kambe mina ndzi ta engetela ejokweni ra n’wina. Loko ku ri tatana, u mi be hi minkharisa, kambe mina ndzi ta mi ba hi swipamu.’”
12  Hiloko Yerobuwamu ni vanhu hinkwavo va fika eka Rehobuwama hi siku ra vunharhu, hilaha hosi yi vuleke hakona, yi ku: “Tlhelelani eka mina hi siku ra vunharhu.”
13  Kutani hosi yi hlamula vanhu hi ku va khahla naswona yi tshika xitsundzuxo xa vakulukumba lava va yi tsundzuxeke.
14  Yi ya emahlweni yi vulavula na vona hi ku landza xitsundzuxo xa majaha, yi ku: “Loko ku ri tatana u tikise joko ra n’wina, kambe mina ndzi ta engetela ejokweni ra n’wina. Loko ku ri tatana u mi be hi minkharisa, kambe mina ndzi ta mi ba hi swipamu.”
15  Hosi a yi va yingisanga vanhu, hikuva mhaka leyi yi endleke hi ku rhandza ka Yehovha, leswaku hakunene yi hetisisa rito leri Yehovha a ri vuleke hi Ahiya lowa le Xilo a byela Yerobuwamu n’wana wa Nebati.
16  Loko tiko hinkwaro ra Israyele ri vona leswaku hosi a yi va yingisanga, vanhu va angula hosi, va ku: “Xana hi ni xiavelo xihi eka Davhida? A ku na ndzhaka eka n’wana wa Yese. Yana eka swikwembu swa wena, Wena Israyele. Sweswi tivonele yindlu ya wena, Wena Davhida!” Hiloko Vaisrayele va ya emintsongeni ya vona.
17  Loko ku ri vana va Israyele lava a va tshama emitini ya Yuda, Rehobuwama u ye emahlweni a va fuma.
18  Kutani Hosi Rehobuwama a rhuma Hadorama, loyi a a lawula lava va endlaka ntirho wo sindzisiwa, kambe tiko hinkwaro ra Israyele ri n’wi khandla hi maribye, a fa. Hosi Rehobuwama a swi kota ku pfuka a nghena ekalichini, leswaku a balekela eYerusalema.
19  Vaisrayele va ya emahlweni va pfukela yindlu ya Davhida ku fikela esikwini leri.
20  Kuteloko tiko hinkwaro ra Israyele ri twe leswaku Yerobuwamu u vuyile, xikan’we-kan’we va rhumela rito leswaku a vitaneriwa enhlengeletanweni, kutani va n’wi endla hosi ya tiko hinkwaro ra Israyele. A nga kona la landzeleke yindlu ya Davhida loko ku nga ri nyimba ya Yuda yi ri yoxe.
21  Loko Rehobuwama a fika eYerusalema, xikan’we-kan’we a hlengeleta yindlu hinkwayo ya Yuda ni nyimba ya Benjamini, vavanuna lava hlawuriweke, lava tiyeke emirini va nyimpi, va ri 180 000 leswaku va lwa ni yindlu ya Israyele, leswaku va tlherisela vuhosi eka Rehobuwama n’wana wa Solomoni.
22  Kutani rito ra Xikwembu xa ntiyiso ri fika eka Xemaya, munhu wa Xikwembu xa ntiyiso, ri ku:
23  “Byela Rehobuwama n’wana wa Solomoni, hosi ya Yuda, ni yindlu hinkwayo ya Yuda na Benjamini, ni vanhu hinkwavo, u ku,
24  Yehovha u te: “U nga tshuki u tlhandluka u ya lwa ni vamakwenu, vana va Israyele. Un’wana ni un’wana a a tlhelele endlwini yakwe, hikuva leswi swi endleke hi ku rhandza ka mina.”’” Hiloko va yingisa rito ra Yehovha, va muka hi ku landza rito ra Yehovha.
25  Yerobuwamu a aka Xikeme endhawini ya tintshava ya Efrayimi kutani a tshama eka yona. Hiloko a huma kwalaho a ya aka Penuwele.
26  Yerobuwamu a sungula ku vula embilwini yakwe, a ku: “Sweswi mfumo wu ta tlhelela endlwini ya Davhida.
27  Loko vanhu lava va ya emahlweni va tlhandluka va ya endla switlhavelo endlwini ya Yehovha eYerusalema, mbilu ya vanhu lava yi ta tlhela yi boheka ku vuyela eka hosi ya vona, Rehobuwama hosi ya Yuda; kunene va ta ndzi dlaya va tlhelela eka Rehobuwama hosi ya Yuda.”
28  Kutani hosi yi boha makungu, yi endla marhole mambirhi ya nsuku, yi ku eka vanhu: “Swi nonon’hwa ngopfu eka n’wina ku tlhandlukela eYerusalema. Hi lexi Xikwembu xa wena, Wena Israyele, lexi xi ku humeseke etikweni ra Egipta.”
29  Hiloko a veka rin’wana eBethele kutani lerin’wana a ri veka eDani.
30  Nchumu lowu wu va xivangelo xa ku dyoha, vanhu va sungula ku ya emahlweni ka leri ri nga eDani.
31  Kutani a sungula ku endla yindlu ya tindhawu leti tlakukeke ni ku endla vaprista hi vanhu lava tolovelekeke, lava a va nga ri vana va Levhi.
32  Yerobuwamu a endla nkhuvo hi n’hweti ya vunhungu esikwini ra vu-15 ra n’hweti, ku fana ni nkhuvo lowu a wu ri eYuda, leswaku a endla magandzelo ealitarini leyi a a yi endlile eBethele, leswaku a endla xitlhavelo xa marhole lawa a ma vumbeke; vaprista va tindhawu leti tlakukeke leti a ti endleke a va tirhisa eBethele.
33  Hiloko a sungula ku endla magandzelo ealitarini leyi a yi endleke eBethele, hi siku ra vu-15 hi n’hweti ya vunhungu, en’hwetini leyi a tisunguleleke yona a ri yexe; a ya emahlweni a endlela vana va Israyele nkhuvo ni ku endla magandzelo ealitarini leswaku a mbulukisa xitlhavelo.
