10  Tinhongana leti feke hi tona leti endlaka leswaku mafurha ya muendli wa mafurha ma nun’hwa, ma vila. Vuphukuphuku lebyitsongo byi n’wi endla tano la nga ni vutlhari ni ku vangama ka risima.
2  Mbilu ya lowo tlhariha yi le vokweni rakwe ra xinene, kambe mbilu ya lowo hunguka yi le vokweni rakwe ra ximatsi.
3  Endleleni yin’wana ni yin’wana leyi xiphukuphuku xi fambaka ha yona, mbilu ya xona yi hungukile, naswona xi vula un’wana ni un’wana leswaku i xiphukuphuku.
4  Loko moya wa mufumi wo lwa na wena, u nga suki endhawini ya wena, hikuva ku olova ku vevukisa swidyoho leswikulu.
5  Ku ni nchumu lowu nga khombo lowu ndzi wu voneke ehansi ka dyambu, ku fana niloko ku ri ni xihoxo lexi vangiwaka hi munhu la lawulaka:
6  Vuphukuphuku byi vekiwe eswiyin’weni swo tala leswi tlakukeke, kambe lava fuweke va tshama exiyin’weni xa le hansi.
7  Ndzi vone malandza ma gade tihanci kambe tihosana ti famba ehansi kukota malandza.
8  Loyi a celaka mugodi u ta wela eka wona; naswona loyi a boxaka rirhangu ra maribye, nyoka yi ta n’wi luma.
9  Loyi a kovotlaka maribye u ta tivavisa ha wona. Loyi a pandzaka mintsandza u fanele a yi xiya.
10  Loko xitirhisiwa xa nsimbi xi bvinyekile naswona munhu a nga xi lotanga, u ta tirhisa ntamu wakwe lowukulu. Hi ndlela yoleyo ku tirhisa vutlhari hi mukhuva lowu humelelaka swa pfuna.
11  Loko nyoka yi luma yi nga lumberiwanga, kutani loyi a phyaphyarhaka hi ririmi a nga pfuneki ha nchumu.
12  Marito ya nomu wa lowo tlhariha ma kombisa tintswalo, kambe milomu ya xihunguki ya xi mita.
13  Masungulo ya marito ya nomu wa xona i vuphukuphuku, naswona makumu ya nomu wa xona i ku penga loku nga ni khombo.
14  Xiphukuphuku xi vulavula marito yo tala. Munhu a nga swi tivi leswaku swi ta helela kwihi; naswona leswi nga ta humelela endzhaku kakwe, i mani la nga n’wi byelaka swona?
15  Ntirho wa matimba wa swihunguki wu swi heta matimba, hikuva a xi kona lexi tivaka ndlela ya ku ya emutini.
16  Wena tiko, xana u ta va njhani loko hosi ya wena ku ri mufana naswona tihosana ta wena ti tshamela ku dya ni nimixo?
17  Wena tiko wa tsaka, loko hosi ya wena ku ri n’wana wa vanhu va xiyimo xa le henhla ni tihosana ta wena ti dya hi nkarhi lowu faneleke leswaku ti va ni matimba, ku nga ri ku nwa ntsena.
18  Mhandzi ya lwangu ya wa hikwalaho ka vulolo lebyikulu, ni yindlu ya pfuta hikwalaho ka ku khondla mavoko.
19  Xinkwa i xa ku endla leswaku vatirhi va hleka, naswona vhinyo yi endla leswaku vutomi byi tsakisa; kambe mali yi fikelela swilo hinkwaswo.
20  U nga tshuki u rhukana hosi hambi u ri ekamareni ra wena ro etlela eka rona, naswona u nga tshuki u rhukana mani na mani la fuweke u ri emakamareni ya wena ya le mpfungwe yo etlela eka wona; hikuva xivumbiwa lexi hahaka xa matilo xi ta hundzisela mpfumawulo naswona xin’wana lexi nga ni timpapa xi ta vula mhaka.
4  Kutani mina yoloyi ndzi vuyile leswaku ndzi ta vona swiendlo hinkwaswo swa ku tshikilela leswi endliwaka ehansi ka dyambu, kutani waswivo, mihloti ya lava va tshikileriwaka, kambe a va nga ri na muchaveleri; naswona lava va va tshikilelaka a va ri ni matimba, lerova a va nga ri na muchaveleri.
2  Kutani ndzi nkhensise lava feke lava ana se va feke ku ri ni lava va hanyaka lava a va ha hanya.
3  Loyi a antswaka ku tlula lava vambirhi hi loyi a nga si vaka kona, loyi a nga wu vonangiki ntirho lowu nga ni khombo lowu endliwaka ehansi ka dyambu.
4  Mina ndzi wu vonile ntirho hinkwawo wa matimba ni vutshila hinkwabyo entirhweni, leswaku swi vula ku kwetlembetana exikarhi ka vanhu; leswi na swona i vuhava ni ku hlongorisa mheho.
5  Xihunguki xi khondla mavoko kutani xi dya nyama ya xona.
6  Voko leri teleke ku wisa ra antswa ku ri ni mavoko mambirhi lama teleke ntirho wa matimba ni ku hlongorisa mheho.
7  Mina ndzi vuya leswaku ndzi ta vona vuhava ehansi ka dyambu:
8  Ku ni wun’we, hayi wa vumbirhi; naswona a nga na n’wana kumbe makwavo, kambe ntirho wakwe hinkwawo wa matimba a wu na makumu. Ni mahlo yakwe a ma kolwi hi rifuwo: “Xana ndzi tirhela vamani hi matimba ni ku pfumata moya-xiviri wa mina swilo leswinene?” Leswi na swona i vuhava, i ntirho lowu nga ni khombo.
9  Vambirhi va antswa ku tlula un’we, hikuva va ni hakelo leyinene ya ku tikarhata ka vona.
10  Hikuva loko un’we wa vona o wa, loyi un’wana a nga pfuxa munghana wakwe. Kambe ku ta endleka yini hi loyi a nga un’we loko o wa ku nga ri na loyi a nga ta n’wi pfuxa?
11  Ku tlula kwalaho, loko vambirhi va etlela swin’we, kunene va ta kufumela; kambe un’we ntsena a nga kufumerisa ku yini?
12  Loko munhu wo karhi o hlula un’we a ri yexe, vambirhi va nga n’wi hlula. Naswona ntambhu ya miluko yinharhu a yi nge tsemeki hi le xikarhi hi ku hatlisa.
13  N’wana la pfumalaka kambe a tlharihile wa antswa ku ri ni hosi leyi kuleke kambe yi ri xihunguki, leyi nga tiviki hilaha ku ringaneke leswaku yi ta lemukisiwa.
14  Hikuva yi hume endlwini leyi nga khotso leswaku yi ta va hosi, hambileswi yi velekiweke yi pfumala evuhosini bya yona.
15  Ndzi va vonile hinkwavo lava hanyaka lava famba-fambaka ehansi ka dyambu, ndlela leyi swi n’wi fambelaka ha yona n’wana wa vumbirhi, loyi a yimaka endhawini ya un’wana.
16  A ku na makumu eka vanhu hinkwavo, lava a yi ri emahlweni ka vona; hambi ku ri vanhu a va nge tsaki endzhaku ka sweswo, hikuva leswi na swona i vuhava ni ku hlongorisa mheho.
11  Cukumeta xinkwa xa wena evuandlalweni bya mati, hikuva u ta tlhela u xi kuma endzhaku ka masiku yo tala.
2  Phemela vanhu va nkombo kumbe hambi va nhungu, hikuva a wu ri tivi khombo leri nga ta humelela emisaveni.
3  Loko mapapa ma ri ni mati yo tala, ma chulula maboboma lamakulu emisaveni; naswona loko murhi wu wela edzongeni kumbe en’walungwini, ndhawu leyi murhi wu weleke eka yona wu ta tshama wu ri eka yona.
4  Loyi a langutaka mheho a nge byali mbewu; naswona loyi a langutaka mapapa a nge tshoveli.
5  Tanihi leswi u nga yi tiviki ndlela ya moya emarhambyini, ekhwirini ra loyi a tikeke, hi ndlela leyi fanaka a wu wu tivi ntirho wa Xikwembu xa ntiyiso, lexi endlaka swilo hinkwaswo.
6  Byala mbewu ya wena nimixo, naswona u nga ri wisisi voko ra wena ku fikela nimadyambu; hikuva a wu swi tivi leswaku leswi swi ta lulama kwihi, laha kumbe lahaya, kumbexana haswimbirhi swi ta va leswinene.
7  Ku vonakala na kona i kunene, naswona i swinene leswaku mahlo ma vona dyambu;
8  hikuva loko munhu o hanya malembe yo tala, a a tsake eka wona hinkwawo. A a tsundzuke masiku ya munyama, hambiloko mo va ma tele; siku rin’wana ni rin’wana leri fikeke i vuhava.
9  Jaha, tsaka evuntshweni bya wena, naswona mbilu ya wena a yi ku endlele leswinene emasikwini ya vujaha bya wena, famba etindleleni ta mbilu ya wena ni hi ku landza swilo leswi voniwaka hi mahlo ya wena. Kambe tiva leswaku eka leswi hinkwaswo, Xikwembu xa ntiyiso xi ta ku avanyisa.
10  Kutani susa mbitsi embilwini ya wena, naswona u bakanya khombo enyameni ya wena; hikuva vuntshwa ni nkarhi lowu u hanyeke kahle ha wona evuton’wini i vuhava.
8  I mani la fanaka ni munhu wo tlhariha? Naswona i mani la tivaka nhlamuselo ya nchumu wo karhi? Vutlhari bya munhu byi endla leswaku xikandza xakwe xi vangama, ni ku khwanyana ka xikandza xakwe ka hundzuka ku antswa.
2  Mina ndzi ri: “Hlayisa xileriso xa hosi, hikwalaho ka ku xixima xihlambanyo xa Xikwembu.
3  U nga hatliseli ku suka emahlweni ka yona. U nga yimi eka nchumu wo biha. Hikuva yi ta endla hinkwaswo leswi yi tsakelaka ku swi endla,
4  hikuva rito ra hosi i matimba ya ku lawula; i mani la nga yi vutisaka a ku: ‘Xana u endla yini?’”
5  Loyi a hlayisaka xileriso a nge xi tivi xilo lexi nga ni khombo, naswona mbilu yo tlhariha yi ta tiva nkarhi ni vuavanyisi.
6  Ku ni nkarhi ni vuavanyisi bya mhaka yin’wana ni yin’wana, hikuva khombo ra vanhu ri tele ehenhla ka vona.
7  A ku na munhu la tivaka leswi nga ta endleka, hikuva i mani la nga yi byelaka ndlela leyi swi nga ta endleka ha yona?
8  A nga kona munhu la nga ni matimba ehenhla ka moya leswaku a sivela moya; hambi ku ri matimba ya ku lawula a ma kona hi siku ra ku fa; kumbe ku ntshunxeka enyimpini. Naswona vuhomboloki a byi nge va ponisi lava va nghenaka hi nhloko eka byona.
9  Hinkwaswo leswi ndzi swi vonile, ndzi veke mbilu ya mina entirhweni wun’wana ni wun’wana lowu endliwaka ehansi ka dyambu, enkarhini lowu munhu a fumaka munhu ku n’wi endla swo biha.
10  Hambiloko leswi swi ri hi ndlela le-​yi, ndzi vone lavo homboloka va yimberiwa, ndlela leyi a va nghena ha yona ni ndlela leyi a va huma ha yona endhawini yo kwetsima naswona va rivariwa emutini lowu va endlaka tano eka wona. Leswi na swona i vuhava.
11  Hikuva xigwevo ehenhla ka ntirho wo biha a xi humesiwanga hi ku hatlisa, hi yona mhaka leyi mbilu ya vana va vanhu yi tshameke yi va namarherile leswaku yi endla swo biha.
12  Hambiloko mudyohi o endla swo biha ka dzana naswona a ya emahlweni nkarhi wo leha hilaha a rhandzaka hakona, kambe ndza swi lemuka leswaku swi ta va fambela kahle lava chavaka Xikwembu xa ntiyiso, hikuva a va xi chava.
13  Kambe a swi nge n’wi fambeli kahle nikatsongo lowo homboloka, naswona a nge ma lehisi masiku yakwe lama fanaka ni ndzhuti, hikuva a nga xi chavi Xikwembu.
14  Ku ni vuhava lebyi endliwaka emisaveni, ku ni lavo lulama lava swi va endlekelaka onge hiloko ku ri ntirho wa lavo homboloka, naswona ku ni lavo homboloka lava swi va endlekelaka onge i ntirho wa lavo lulama. Ndzi vurile leswaku leswi na swona i vuhava.
15  Mina ndzi bumabumele ku tsaka, hikuva vanhu a va na nchumu wo antswa ehansi ka dyambu loko ku nga ri ku dya, ku nwa ni ku tsaka, leswaku swi fambisana na vona entirhweni wa vona wa matimba emasikwini ya vutomi bya vona, lawa Xikwembu xa ntiyiso xi va nyikeke wona ehansi ka dyambu.
16  Hi ku fambisana ni leswi, ndzi veke mbilu ya mina leswaku yi tiva vutlhari ni ku vona ntirho lowu endliwaka emisaveni, hikuva ku ni loyi a nga kumiki vurhongo ematihlweni yakwe, hambi i nhlikanhi kumbe i vusiku.
17  Kutani ndzi vone ntirho hinkwawo wa Xikwembu xa ntiyiso, ndlela leyi vanhu va nga swi kotiki ha yona ku kumisisa ntirho lowu endliweke ehansi ka dyambu; hambiswiritano, vanhu vo tala va ya emahlweni va tirha hi matimba leswaku va kuma swo karhi, kambe a va swi kumi. Hambiloko vo vula leswaku va tlharihe ngopfu leswaku va nga swi tiva, a va nge swi tivi.
9  Hikuva hinkwaswo leswi ndzi swi nghenise embilwini ya mina, ni ku swi kambisisa hinkwaswo, leswaku lavo lulama ni lavo tlhariha ni mintirho ya vona yi le vokweni ra Xikwembu xa ntiyiso. Vanhu a va ri lemuki rirhandzu ni rivengo hinkwaro leri a va ri na rona eku sunguleni.
2  Hinkwavo va fana eka leswi hinkwavo va nga na swona. Lowo lulama ni lowo homboloka va ni makumu man’we, lonene ni la tengeke ni la nga tengangiki, loyi a humesaka xitlhavelo ni loyi a nga humesiki xitlhavelo. Lonene wa fana ni mudyohi; loyi a hlambanyaka wa fana ni loyi a a chava xihlambanyo lexi tiyisiweke.
3  Leswi hi swona swi nga khombo eka hinkwaswo leswi endliweke ehansi ka dyambu, hileswi ku nga ni makumu man’we eka hinkwavo, mbilu ya vana va vanhu na yona yi tele swo biha; naswona ku ni vuhunguki embilwini ya vona enkarhini wa ku hanya ka vona, naswona enkarhini wa ku hanya ka vona ni le ndzhaku ka vona—eka lava feke!
4  Hikuva eka mani na mani la katsiwaka eka lava va hanyaka hinkwavo, ku ni ntshembo, hikuva mbyana leyi hanyaka ya antswa swinene ku ri ni nghala leyi feke.
5  Hikuva lava hanyaka va swi tiva leswaku va ta fa; kambe loko ku ri lava feke, a va tivi nchumu nikatsongo, naswona a va ha ri na hakelo, hikuva ku tsundzukiwa ka vona ku rivariwile.
6  Rirhandzu ra vona, rivengo ra vona ni mavondzo ya vona se swi herile, naswona a va ha ri na xiavelo hilaha ku nga riki na makumu eka leswi swi nga ta endliwa ehansi ka dyambu.
7  Famba u ya dya swakudya swa wena hi ku tsaka, u nwa vhinyo ya wena hi mbilu leyinene, hikuva Xikwembu xa ntiyiso se xi tsakisiwe hi mintirho ya wena.
8  Tinguvu ta wena a ti tshame ti basile nkarhi wun’wana ni wun’wana, naswona mafurha ma nga pfumaleki enhlokweni ya wena.
9  Hanya vutomi ni nsati loyi u n’wi rhandzaka emasikwini hinkwawo ya vutomi bya wena bya hava lawa xi ku nyikeke wona ehansi ka dyambu, emasikwini hinkwawo ya vuhava bya wena, hikuva xexo i xiavelo xa wena evuton’wini ni ntirho wa wena wa matimba lowu u tikarhataka ha wona ehansi ka dyambu.
10  Hinkwaswo leswi voko ra wena ri swi kumaka leswaku ri swi endla, swi endle hi matimba ya wena, hikuva a ku na ntirho hambi ku ri kungu, vutivi kumbe vutlhari eSheol, ndhawu leyi u yaka eka yona.
11  Ndzi tlhele ndzi swi vona ehansi ka dyambu leswaku lava va nga ni rivilo lerikulu a va hluli emphikizanweni, hambi ku ri lava va nga ni matimba a va hluli enyimpini, ni lavo tlhariha a va swi kumi swakudya, hambi ku ri lava twisisaka a va na rona rifuwo, ni lava va nga ni vutivi a va kombiwi tintswalo; hikuva nkarhi ni xiendlakalo lexi nga languteriwangiki swa va wela hinkwavo.
12  Hikuva munhu a nga wu tivi nkarhi wakwe. Ku fana ni tinhlampfi leti phasiwaka erikokeni ro biha, ni tinyenyana leti phasiwaka exirimbanini, ni vana va vanhu va yengiwa enkarhini wa khombo, loko wu va wela hi xitshuketa.
13  Kutani ndzi tlhele ndzi vona leswi malunghana ni vutlhari ehansi ka dyambu—naswona a byi ri byinene eka mina:
14  A ku ri ni muti lowutsongo, naswona vanhu lava a va tshama eka wona a va nga talanga; kutani ku fika hosi leyikulu eka wona, hiloko yi wu rhendzela, yi aka makhokholo lamakulu.
15  Kutani eka wona ku kumiwa wanuna la pfumalaka kambe a tlharihile, wanuna yoloye u ponise muti hi vutlhari byakwe. Kambe a ku na munhu la tsundzukeke wanuna yoloye la pfumalaka.
16  Kutani mina ndzi ku: “Vutlhari bya antswa ku ri ni matimba; kambe, vutlhari bya loyi a pfumalaka byi languteriwa ehansi, ni marito yakwe a ma yingisiwi.”
17  Marito ya lavo tlhariha niloko ma ri exihundleni ma yingisiwa ku ri ni xirilo xa la fumaka exikarhi ka swihunguki.
18  Vutlhari bya antswa ku ri ni matlhari ya ku lwa, naswona mudyohi un’we a nga herisa swo tala leswinene.
7  Vito ra antswa ku ri ni mafurha lamanene, ni siku ra ku fa ku ri ni siku leri munhu a velekiweke ha rona.
2  Swa antswa ku ya endlwini ya xirilo ku ri ni ku ya endlwini ya nkhuvo, hikuva hilaha vanhu hinkwavo va yaka kona; naswona loyi a hanyaka u fanele a swi nghenisa embilwini yakwe.
3  Swa antswa ku dyiwa hi mbitsi ku ri ni ku hleka, hikuva mbilu ya antswa loko xikandza xi onyanile.
4  Mbilu ya lavo tlhariha yi le ndlwini ya ku rila, kambe mbilu ya lavo hunguka yi le ndlwini ya ku tsaka.
5  Swa antswa ku yingisa ku tshinya ka lowo tlhariha ematshan’weni ya ku va munhu a yingisa risimu ra swihunguki.
6  Hikuva ku hleka ka xihunguki ku fana ni mpfumawulo wa mitwa ehansi ka mbita; leswi na swona i vuhava.
7  Hikuva ku tshikileriwa ku nga hlanganisa nhloko ya lowo tlhariha, naswona nyiko yi nga lovisa mbilu.
8  Makumu ya mhaka ma antswa ku ri ni masungulo ya yona. Wa antswa loyi a lehisaka mbilu ku ri ni loyi moya wakwe wu titlakusaka.
9  U nga hatliseli ku hlundzukisiwa emoyeni wa wena, hikuva ku khunguvanyisiwa ku tshama exifuveni xa swihunguki.
10  U nga vuli u ku: “Swi endlekisa ku yini leswaku masiku yo sungula ma antswa ku tlula lawa?” hikuva leswi a wu swi vutisanga hi vutlhari.
11  Vutlhari swin’we ni ndzhaka i swinene naswona swa pfuna eka lava va vonaka dyambu.
12  Hikuva vutlhari i xisirhelelo ku fana nileswi mali yi nga xisirhelelo; kambe mpfuno wa vutivi hileswaku vutlhari hi byoxe byi londzovota vini va byona va hanya.
13  Vona ntirho wa Xikwembu xa ntiyiso, hikuva i mani la kotaka ku ololoxa leswi xi swi gombonyokiseke?
14  Hi siku lerinene, tsaka, naswona xiya leswaku Xikwembu xa ntiyiso xi endle siku ra khombo ri fana ni lerin’wana, hi xikongomelo xa leswaku vanhu va nga swi tivi leswi nga ta humelela eka vona.
15  Hinkwaswo ndzi swi vonile emasikwini ya mina ya vuhava. Ku ni la lulameke la lovaka eku lulameni kakwe, naswona u kona wo homboloka la yaka emahlweni evubihini byakwe.
16  U nga vi la lulameke ku tlula mpimo, hambi ku ri ku vonakala u tlharihe ku tlurisa. Ha yini u fanele u tilovisa?
17  U nga vi wo homboloka ku tlula mpimo, hambi ku ri ku va xiphukuphuku. Ha yini u fanele u fa ku nga si va nkarhi wa wena?
18  Swa antswa loko wo khomelela eka lexi, kambe u nga ri susi voko ra wena eka lexin’wana; hikuva loyi a chavaka Xikwembu u ta famba na swona haswimbirhi.
19  Vutlhari byi ni matimba eka lowo tlhariha ku tlula vavanuna va khume lava nga emutini, lava lawulaka.
20  Hikuva a nga kona munhu la lulameke emisaveni la hambetaka a endla leswinene naswona a nga dyohiki.
21  Nakambe, u nga nyikeli mbilu ya wena emaritweni hinkwawo lawa vanhu va ma vulavulaka, leswaku u nga n’wi twi nandza wa wena loko a ku rhukana.
22  Hikuva mbilu ya wena yi swi tiva ko tala leswaku wena, wena n’wini u rhukane van’wana.
23  Hinkwaswo leswi ndzi swi kambele hi vutlhari. Ndzi te: “Ndzi ta tlhariha.” Kambe a swi ri ekule na mina.
24  Leswi swi veke kona swi le kule swinene naswona swi ente ngopfu. I mani la nga swi kumaka?
25  Mina ndzi hundzulukile, ni mbilu ya mina yi hundzulukile, leswaku ndzi tiva, ndzi kambisisa ni ku lavisisa vutlhari ni xivangelo xa swilo, ni ku tiva malunghana ni vuhomboloki bya ku hunguka ni vuphukuphuku bya ku penga;
26  naswona a ndzi kambisisa: Ndzi kume leswaku wansati loyi yena hi byakwe a nga tinkoka ta ku hlota naswona mbilu yakwe yi nga mintlhamu ni mavoko yakwe ma nga tinsimbi, wa bava swinene ku tlula rifu. Munhu hi lonene emahlweni ka Xikwembu xa ntiyiso loko a balekela wansati yoloye, naswona munhu wa dyoha loko a phasiwa hi yena.
27  “Waswivo! Ndzi kume leswi,” ku vula muhlengeleti, “nchumu lowu tekiweke endzhaku ka wun’wana, leswaku ku kumiwa vuyelo,
28  lebyi moya-xiviri wa mina a wu hambeta wu byi lava, kambe a ndzi byi kumanga. Ndzi kume munhu wun’we eka vanhu va gidi, kambe exikarhi ka lava hinkwavo, a ndzi n’wi kumanga wansati.
29  Waswivo! Ndzi kume leswi ntsena, leswaku Xikwembu xa ntiyiso xi endle vanhu va va vo lulama, kambe vona va tilukele mano yo tala.”
6  Ku ni khombo leri ndzi ri voneke ehansi ka dyambu, ri andzile exikarhi ka vanhu:
2  munhu loyi Xikwembu xa ntiyiso xi n’wi nyikeke rifuwo ra swilo leswi vonakaka ni ku vangama, loyi ku nga riki na nchumu lowu moya-xiviri wakwe wu wu pfumalaka, kambe Xikwembu xa ntiyiso xi nga n’wi pfumeleriki leswaku a dya, hambileswi munhu wumbe a nga dyaka. Leswi i vuhava naswona i vuvabyi byo biha.
3  Loko munhu o va tatana ku ringana ka 100, naswona o hanya malembe yo tala, lerova masiku ya malembe yakwe ma tala, kambe moya-xiviri wakwe wu nga eneriseki hi swilo leswinene naswona sirha ri nga si va rakwe, ndzi fanele ndzi vula leswaku loyi a velekiweke ku nga si fika nkarhi wakwe wa antswa ku n’wi tlula.
4  Hikuva loyi u tile, a tela swa hava naswona u famba emunyameni, vito rakwe ri ta funengetiwa hi munyama.
5  Dyambu a nga ri vonanga, naswona a nga ri tivanga. Loyi u wisile ku tlula wo sungula.
6  Hambiloko o va a hanye malembe ya 1 000 hilaha ku phindhiweke kambirhi kambe a nga si vona leswinene, xana hinkwavo a va yi endhawini yin’we ntsena?
7  Ntirho hinkwawo wa matimba wa vanhu i wa milomu ya vona, kambe ni moya-xiviri wa vona a wu xurhi.
8  Hikuva lowo tlhariha u pfuneka ha yini eka lowo hunguka? Xana la xanisekaka u kuma yini hi ku tiva ku famba emahlweni ka lava va hanyaka?
9  Ku vona ka mahlo ka antswa ku ri ni ku famba-famba ka moya-xiviri. Leswi na swona i vuhava ni ku hlongorisa mheho.
10  Xin’wana ni xin’wana lexi nga kona, vito ra xona ri twarisiwile, naswona leswi munhu a nga xiswona swi tiviwile; a nge swi koti ku kombela ku rivaleriwa nandzu wakwe eka munhu la n’wi tlulaka hi matimba.
11  Hikuva ku ni swilo swo tala leswi vangaka vuhava, xana munhu a nga pfuneka njhani?
12  Xana u kona la tivaka leswi munhu lonene a nga na swona emasikwini ya vutomi byakwe bya hava, loko a ma heta ku fana ni ndzhuti? Hikuva i mani la nga byelaka munhu leswi nga ta n’wi endlekela endzhaku kakwe ehansi ka dyambu?
5  Rindza milenge ya wena nkarhi wun’wana ni wun’wana loko u ya endlwini ya Xikwembu xa ntiyiso; naswona tshinela u yingisa, ematshan’weni ya ku nyikela xitlhavelo ku fana ni leswi swihunguki swi endlaka swona, hikuva a swi swi tivi leswaku swi endla swo biha.
2  U nga hatlisisi nomu wa wena; naswona loko ku ri mbilu ya wena, yi nga hatliseli ku humesa rito emahlweni ka Xikwembu xa ntiyiso. Hikuva Xikwembu xa ntiyiso xi le matilweni kambe wena u le misaveni. Hi yona mhaka leyi marito ya wena ma faneleke ma va matsongo.
3  Kunene norho wu fika hikwalaho ka mintirho yo tala, ni rito ra xihunguki hikwalaho ka marito yo tala.
4  Nkarhi wun’wana ni wun’wana loko u endla xitshembiso lexi hlambanyiweke eka Xikwembu, u nga kanakani ku xi hetisisa, hikuva a ku na ku tsaka eka swihunguki. Xitshembiso lexi u xi hlambanyeke, xi hetisise.
5  Swa antswa leswaku u nga xi endli xitshembiso lexi hlambanyiweke ku ri ni ku endla xitshembiso lexi hlambanyiweke kutani u nga xi hetisisi.
6  U nga pfumeleli nomu wa wena leswaku wu dyohisa nyama ya wena, naswona u nga vuli emahlweni ka ntsumi leswaku a ku ri xihoxo. Ha yini Xikwembu xa ntiyiso xi fanele xi hlundzuka hikwalaho ka rito ra wena kutani xi boheka ku onha ntirho wa mavoko ya wena?
7  Hikuva ku ni milorho hikwalaho ka mintirho yo tala, naswona ku ni vuhava ni marito yo tala. Kambe wena chava Xikwembu xa ntiyiso.
8  Loko u vona la pfumalaka a tshikileriwa naswona vuavanyisi ni ku lulama swi susiwa hi ndlela yo homboloka emugangeni lowu lawuriwaka hi hosi, u nga hlamarisiwi hi mhaka yoleyo, hikuva loyi a tlakukeke ngopfu ku tlula la tlakukeke wa swi vona, naswona ku ni lava tlakukeke ehenhla ka vona.
9  Naswona mpindzulo wa misava wu le ka vona hinkwavo; hikuva ku tirheliwe hosi hikwalaho ka nsimu.
10  La rhandzaka silivhere ntsena a nge enerisiwi hi silivhere, hambi ku ri la rhandzaka rifuwo a nge enerisiwi hi vuyelo. Leswi na swona i vuhava.
11  Loko swilo leswinene swi tala, lava va swi dyaka va tala hakunene. N’wini wa swona lonkulu u pfuneka ha yini, loko ku nga ri ku swi languta hi mahlo?
12  Bya nandziha vurhongo bya loyi a tirhelaka un’wana, ku nga khathariseki leswaku u dya leswitsongo kumbe swo tala; kambe swo tala swa loyi a fuweke a swi n’wi pfumeleli leswaku a etlela.
13  Ku ni khombo ro chavisa leri ndzi ri voneke ehansi ka dyambu: rifuwo ri hlayiseriwa n’wini wa rona lonkulu leswaku a weriwa hi khombo.
14  Rifuwo rero ri lovile hikwalaho ka ntirho lowu nga ni khombo, naswona u ve tatana wa n’wana hi nkarhi lowu a a nga ri na nchumu nikatsongo evokweni rakwe.
15  Leswi munhu a humiseke xiswona ekhwirini ra mana wakwe, u ta tlhela a fambisa xiswona a nga ri na nchumu; naswona a ku na nchumu niwutsongo lowu munhu a nga wu tekaka hikwalaho ka ntirho wakwe wa matimba, lowu a nga fambaka na wona a wu khome hi voko.
16  Leswi na swona i khombo ro chavisa: leswi munhu a tiseke xiswona, u ta fambisa xiswona; naswona wu kwihi mpindzulo wa loyi a tirhaka hi matimba a tirhela mheho?
17  Nakambe, emasikwini ya yena hinkwawo, u dya a ri emunyameni, a ri ni mbitsi ngopfu, a ri karhi a vabya naswona a hlundzukile.
18  Waswivo! Xilo lexinene lexi ndzi xi voneke, xo saseka, hileswaku munhu u fanele a dya, a nwa ni ku vona leswinene entirhweni wakwe hinkwawo wa matimba lowu a tikarhatelaka wona ehansi ka dyambu ku ringana nhlayo ya masiku yakwe ya vutomi lawa Xikwembu xa ntiyiso xi n’wi nyikeke wona, hikuva xexo i xiavelo xakwe.
19  Nakambe, munhu un’wana ni un’wana loyi Xikwembu xa ntiyiso xi n’wi nyikeke rifuwo ni swilo leswi vonakaka, xi tlhele xi n’wi pfumelela leswaku a swi dya, a teka xiphemu xakwe ni ku tsaka hi ku tikarhata kakwe. Leyi i nyiko ya Xikwembu.
20  Hikuva a nge he tshameli ku ma tsundzuka masiku ya vutomi byakwe, hikuva Xikwembu xa ntiyiso xa n’wi rivata hi ku tsaka ka mbilu yakwe.
1  Marito ya muhlengeleti, n’wana wa Davhida hosi ya le Yerusalema.
2  “Vuhava lebyikulu ngopfu,” ku vule muhlengeleti, “vuhava lebyikulu ngopfu! Hinkwaswo i vuhava!”
3  Xana munhu u pindzula yini entirhweni wakwe hinkwawo wo nonon’hwa lowu a tikarhatelaka wona ehansi ka dyambu?
4  Xitukulwana xa hundza, xitukulwana xa ta; kambe misava yi kona hilaha ku nga riki na makumu.
5  Dyambu ri voningile, naswona dyambu ri perile, ri vuya endhawini ya rona leyi ri nga ta voninga eka yona, ri ri karhi ri hefemuteka.
6  Mheho yi ya edzongeni, naswona yi tlhela yi rhendzelekela en’walungwini. Ya ndzuluka-ndzuluka yi rhendzeleka, naswona mheho yi tlhelela laha yi rhendzelekeke kona.
7  Hinkwaswo swinambyana swa vuxika swi ya elwandle, kambe lwandle a ri tali. Ndhawu leyi swinambyana swa vuxika swi humaka eka yona, swi tlhelela eka yona leswaku swi ta tlhela swi huma.
8  Swilo hinkwaswo swa karhalisa; a nga kona la swi kotaka ku vulavula ha swona. Tihlo a ri kolwi ku vona, hambi ku ri ndleve a yi tali hi ku yingisa.
9  Leswi a swi ri kona, hi swona swi nga ta va kona; naswona leswi swi endliweke, hi swona leswi nga ta endliwa; kutani ku hava nchumu lowuntshwa ehansi ka dyambu.
10  Xana xi kona xilo xo karhi lexi munhu a nga vulaka malunghana na xona a ku: “Vona lexi; i xintshwa”? Ana a xi ri kona hilaha ku nga riki na makumu; lexi xi veke kona, xi ve kona hina hi nga si va kona.
11  Vanhu va le minkarhini yo sungula a va tsundzukiwi, naswona a va nge tsundzukiwi lava va nga ta ta endzhaku. Na vona a va nge tsundzukiwi hi lava va nga ta va kona endzhaku.
12  Mina muhlengeleti, a ndzi ri hosi ya Israyele le Yerusalema.
13  Kutani ndzi veke mbilu ya mina ivi ndzi kambisisa vutlhari lebyi khumbaka hinkwaswo leswi endliweke ehansi ka matilo—ntirho lowu nga ni khombo lowu Xikwembu xi wu nyikeke vana va vanhu leswaku va wu endla.
14  Ndzi yi vonile mintirho hinkwayo leyi a yi endliwa ehansi ka dyambu, kutani waswivo, hinkwaswo a ku ri vuhava ni ku hlongorisa mheho.
15  Leswi swi endliweke swi gombonyoka a swi nge ololoxiwi, naswona leswi swi kayivelaka a swi nge hlayiwi.
16  Mina ndzi vulavule ni mbilu ya mina, ndzi ku: “Waswivo! Mina ndzi andzeriwe hi vutlhari lebyikulu ku tlula mani na mani loyi a a ri eYerusalema emahlweni ka mina, kutani mbilu ya mina yi vona vutlhari lebyikulu ngopfu ni vutivi.”
17  Kutani ndzi nyiketela mbilu ya mina ku tiva vutlhari ni ku tiva vuhunguki, hikwalaho ndzi tive vuphukuphuku, leswaku leswi na swona i ku hlongorisa mheho.
18  Hikuva laha ku nga ni vutlhari byo tala, ku ni mbitsi lowukulu, lerova loyi a engetelaka vutivi, u engetela ku vaviseka.
2  Embilwini ya mina ndzi te: “Tana sweswi, tana ndzi ku ringa hi ntsako. Nakambe, vona leswinene.” Kutani waswivo, ni sweswo a ku ri vuhava.
2  Ndzi byele ku hleka ndzi ku: “I vuhunguki,” ni ku tsaka ndzi ku: “Xana ku endla yini?”
3  Ndzi kambisise hi mbilu ya mina hi ku khanisa nyama ya mina hi vhinyo, ndzi ri karhi ndzi rhangela mbilu ya mina hi vutlhari, ni ku khomelela vuphukuphuku ku fikela loko ndzi vona leswinene eka vana va vanhu eka leswi va swi endleke ehansi ka matilo emasikwini ya vutomi bya vona.
4  Ndzi endle mintirho leyikulu. Ndzi tiakele tindlu; ndzi tirimele masimu ya vhinya.
5  Ndzi tiendlele masimu ni mintanga, kwalaho ndzi byale mirhi ya mihandzu ya mixaka hinkwayo.
6  Ndzi tiendlele swidziva swa mati, leswaku ndzi cheleta khwati leri mirisaka mirhi ha swona.
7  Ndzi kume malandza ya xinuna ni malandza ya xisati, kutani ndzi va ni vana endyangwini. Nakambe ndzi ve ni swifuwo, tihomu ni mintlhambi ya tinyimpfu hi vunyingi, swo tala ku tlula swa hinkwavo lava tshameke va va kona eYerusalema emahlweni ka mina.
8  Nakambe ndzi tihlengeletele silivhere ni nsuku, ni ndzhaka yo hlawuleka ya tihosi ni miganga leyi lawuriwaka hi tihosi. Ndzi tiendlele vayimbeleri va xinuna ni vayimbeleri va xisati ni ku titsakisa hilaha ku heleleke hi vana va vanhu, wansati la xiximekaka ni vavasati lava xiximekaka.
9  Ndzi ve lonkulu ngopfu ni ku tlakuka ku tlula mani na mani la tshameke a va kona eYerusalema emahlweni ka mina. Ku tlula kwalaho, vutlhari bya mina byi tshame byi ri bya mina.
10  Xin’wana ni xin’wana lexi mahlo ya mina a ma xi kombela, a ndzi ma tsonanga. Mbilu ya mina a ndzi yi tsonanga hambi ku ri muxaka wun’we wa ku titsakisa, hikuva mbilu ya mina a yi tsaka hikwalaho ka ntirho wa mina hinkwawo wa matimba, naswona leswi swi ve xiavelo xa ntirho wa mina hinkwawo wa matimba.
11  Kutani mina ndzi hundzulukele emintirhweni ya mina hinkwayo leyi mavoko ya mina ma yi endleke ni le ntirhweni wa matimba lowu ndzi tirheke hi matimba leswaku ndzi wu hetisisa, kutani waswivo, hinkwaswo a ku ri vuhava ni ku hlongorisa mheho, naswona a ku nga ri na nchumu lexi pfunaka ehansi ka dyambu.
12  Mina yoloyi ndzi hundzulukile kutani ndzi vona vutlhari ni vuhunguki ni vuphukuphuku; xana munhu wa la misaveni la landzelelaka hosi a nga endla yini? Xilo lexi vanhu se va xi endleke.
13  Kutani mina yoloyi ndzi swi vonile leswaku vutlhari byi ni mpfuno lowukulu ku ri ni vuphukuphuku, hilaha ku vonakala ku nga ni mpfuno lowukulu ku ri ni munyama.
14  Malunghana ni munhu wo tlhariha, mahlo yakwe ma le nhlokweni yakwe; kambe xihunguki xi famba emunyameni lowukulu. Kutani mina, ndzi swi vonile leswaku hinkwavo ka vona va ni makumu lama fanaka.
15  Embilwini ya mina ndzi te: “Makumu yo tano lama fanaka ni lama nga ehenhla ka xihunguki ma ta ndzi fikela, ina, mina.” Kutani, ha yini ndzi tlharihe ku tlula mpimo enkarhini wolowo? Naswona ndzi vulavule embilwini ya mina ndzi ku: “Leswi na swona i vuhava.”
16  Hikuva la tlhariheke a nga tsundzukiwi tanihi leswi ni xihunguki xi nga tsundzukiwiki hilaha ku nga riki na makumu. Emasikwini lama taka, entiyisweni hinkwavo va ta rivariwa; xana lowo tlhariha u ta fisa ku yini? U ta fa swin’we ni xihunguki.
17  Ndzi venge vutomi, hikuva ntirho lowu endliweke ehansi ka dyambu a wu ri ni khombo hi ku ya hi langutelo ra mina, hikuva hinkwaswo a ku ri vuhava ni ku hlongorisa mheho.
18  Na mina ndzi venge ntirho wa mina hinkwawo wa matimba lowu ndzi tikarhateke eka wona ehansi ka dyambu, leswaku ndzi ta wu siyela munhu loyi a nga ta ta endzhaku ka mina.
19  Xana i mani la tivaka leswaku u ta tlhariha kumbe u ta va xiphukuphuku? Kambe u ta lawula ntirho wa mina hinkwawo wa matimba lowu ndzi tikarhateke eka wona ni ku kombisa vutlhari eka wona ehansi ka dyambu. Leswi na swona i vuhava.
20  Mina ndzi hundzukile ndzi endla mbilu ya mina yi va ni gome hikwalaho ka ntirho hinkwawo wa matimba lowu ndzi tikarhateke ha wona ehansi ka dyambu.
21  Hikuva ku ni munhu loyi ntirho wakwe wa matimba wu endlekeke hi vutlhari, hi vutivi ni hi vutshila, naswona munhu loyi a nga wu tirhelangiki hi matimba nchumu wa kona, u ta nyikiwa xiavelo xa yoloye. Leswi na swona i vuhava ni khombo lerikulu.
22  Xana munhu u ta kuma yini hi ntirho wakwe hinkwawo wa matimba ni ku tikarhata ka mbilu yakwe loku a tikarhataka hakona ehansi ka dyambu?
23  Hikuva ntirho wakwe wu vula ku vaviseka ni ku dyiwa hi mbitsi emasikwini yakwe hinkwawo, naswona nivusiku mbilu yakwe a yi etleli. Leswi na swona i vuhava ntsena.
24  Malunghana ni munhu a ku na nchumu xo antswa ku tlula leswaku a dya ni ku nwa, a endla leswaku moya-xiviri wakwe wu vona leswinene hikwalaho ka ku tikarhata kakwe. Leswi na swona ndzi swi vonile, leswaku swi huma evokweni ra Xikwembu xa ntiyiso.
25  Hikuva i mani la dyaka ni ku nwa ku ndzi tlula?
26  Hikuva munhu lonene emahlweni ka xona xi n’wi nyike vutlhari, vutivi ni ku tsaka, kambe mudyohi xi n’wi nyike ntirho wa ku hlengeleta ni ku vunganyeta leswaku a ta nyika lonene emahlweni ka Xikwembu xa ntiyiso. Leswi na swona i vuhava ni ku hlongorisa mheho.
3  Xin’wana ni xin’wana xi ni nkarhi wa xona lowu vekiweke, ni nkarhi wa mhaka yin’wana ni yin’wana ehansi ka matilo:
2  nkarhi wa ku velekiwa ni nkarhi wa ku fa; nkarhi wa ku byala ni nkarhi wa ku simula leswi a swi byariwile;
3  nkarhi wa ku dlaya ni nkarhi wa ku horisa; nkarhi wa ku mbundzumuxa ni nkarhi wa ku aka;
4  nkarhi wa ku rila ni nkarhi wa ku hleka; nkarhi wa ku kalakala ni nkarhi wa ku tlula-tlula;
5  nkarhi wa ku hangalasa maribye ni nkarhi wa ku hlengeleta maribye; nkarhi wa ku angarha ni nkarhi wa ku tshika ku angarha;
6  nkarhi wa ku lava ni nkarhi wa ku tshika leswi lahlekeke; nkarhi wa ku hlayisa ni nkarhi wa ku cukumeta;
7  nkarhi wa ku handzula hi le xikarhi ni nkarhi wa ku rhungelela; nkarhi wa ku miyela ni nkarhi wa ku vulavula;
8  nkarhi wa ku rhandza ni nkarhi wa ku venga; nkarhi wa nyimpi ni nkarhi wa ku rhula.
9  Xana muendli u pfuneka ha yini eka leswi a tikarhatelaka swona?
10  Ndzi wu vonile ntirho lowu Xikwembu xi wu nyikeke vana va vanhu leswaku va wu endla.
11  Swilo hinkwaswo xi swi endle swi saseka hi nkarhi wa swona. Ni nkarhi lowu nga riki na makumu xi wu veke embilwini ya vona, leswaku vanhu va nga pfuki va wu twisisile ntirho lowu Xikwembu xa ntiyiso xi wu endleke ku sukela eku sunguleni ku ya eku heteleleni.
12  Ndza swi tiva leswaku a ku na nchumu lexi antswaka eka vona ematshan’weni yo tsaka ni ku endla leswinene evuton’wini bya munhu;
13  nileswaku munhu un’wana ni un’wana u fanele a dya, kunene a nwa, a kuma leswinene entirhweni wakwe hinkwawo wa matimba. I nyiko leyi humaka eka Xikwembu.
14  Ndza swi tiva leswaku hinkwaswo leswi Xikwembu xa ntiyiso xi swi endlaka, swi ta tshama hilaha ku nga riki na makumu. Eka swona a ku na nchumu lowu wu nga engeteriwaka naswona eka swona a ku na nchumu lowu wu nga hungutiwaka; kambe swi endliwe hi Xikwembu xa ntiyiso, leswaku vanhu va xi chava.
15  Leswi swi endlekeke, ana se swi endlekile, naswona leswi swi nga ta ta, ana se swi kona; naswona Xikwembu xa ntiyiso xi ya emahlweni xi lava leswi landzeriwaka.
16  Ndzi tlhele ndzi vona ehansi ka dyambu ndhawu ya vululami laha a ku ri ni vuhomboloki ni ndhawu leyinene laha a ku ri ni vuhomboloki.
17  Mina ndzi tibyerile embilwini ndzi ku: “Xikwembu xa ntiyiso xi ta avanyisa lowo lulama ni lowo homboloka, hikuva ku ni nkarhi wa mhaka yin’wana ni yin’wana ni mhaka leyi khumbanaka ni ntirho wun’wana ni wun’wana kwalaho.”
18  Mina ndzi vurile embilwini ya mina malunghana ni vana va vanhu leswaku Xikwembu xa ntiyiso xi ta va hlawula, va swi vona leswaku vona i swiharhi.
19  Hikuva ku ni makumu lama fikelaka vana va vanhu ni makumu lama fikelaka swiharhi, naswona swi ni makumu lama fanaka. Hilaha xin’wana xi faka hakona, ni lexin’wana xi fisa xisweswo; hinkwaswo swi ni moya wun’we, lerova munhu a nga tlakukanga ku tlula xiharhi, hikuva hinkwaswo i vuhava.
20  Hinkwaswo swi ya endhawini yin’we. Hinkwaswo swi ve kona swi huma entshurini, hinkwaswo swi tlhelela entshurini.
21  I mani la tivaka leswaku kumbexana moya wa vana va vanhu wu tlhandlukela ehenhla; ni moya wa xiharhi leswaku kumbexana wu rhelela ehansi emisaveni?
22  Ndzi swi vonile leswaku a ku na nchumu lowu antswaka ku tlula leswaku munhu a tsaka emintirhweni yakwe, hikuva sweswo i xiavelo xakwe; hikuva i mani la nga ta n’wi tisa a ta vona leswi nga ta humelela endzhaku kakwe?
12  Sweswi tsundzuka Mutumbuluxi wa wena Lonkulu emasikwini ya vujaha bya wena, masiku ya khombo ma nga si ta, kumbe ma nga si fika malembe lawa u nga ta vula ha wona u ku: “A ma ndzi tsakisi”;
2  dyambu, ku vonakala, n’weti ni tinyeleti swi nga si va munyama, ni mapapa ma nga si tlhelela, endzhaku ka sweswo ku landzela maboboma ya mpfula;
3  esikwini leri vahlayisi va yindlu va nga ta rhurhumela, ni vanhu va ntamu lowukulu va nga ta nkhinsama, ni vavasati lava silaka va nga ta tshika ku tirha hikwalaho ka ku va va hungutekile, ni vavasati vo xiximeka lava nga ta hlometela emafasitereni va kuma ku ri munyama;
4  ni tinyangwa ta le xitarateni ti nga ta pfariwa, loko mpfumawulo wa ribye ra ku sila wu ya ehansi, kutani munhu a nga ta pfuxiwa hi ku rila ka nyenyana, ni vavasati vo xiximeka hinkwavo lava yimbelelaka risimu va twalela ehansi.
5  A va chava nchumu lowu tlakukeke ntsena, naswona ku ni ku chava endleleni. Ni murhi wa almondi wa rhumbuka, ni njiya ya tikoka, ni xidzungela xa murhi wa kaperi xa boxeka, hikuva munhu u ya endlwini yakwe leyi a nga ta tshama eka yona hilaha ku nga riki na makumu, ni lava va kalakalaka va gwirima exitarateni;
6  ntambhu ya silivhere yi nga si susiwa, ni nkambana wa nsuku wu nga si fayiwa, ni khuwana ri fayekile exihlobyeni, ni vhilwa ro ka mati exihlobyeni ri pfotlosiwile.
7  Kutani ntshuri wu tlhelela emisaveni laha a wu ri kona ni moya wu tlhelela eka Xikwembu xa ntiyiso lexi xi wu nyikeke.
8  “Vuhava lebyikulu,” ku vula muhlengeleti, “Hinkwaswo i vuhava.”
9  Ku nga khathariseki leswaku muhlengeleti u tlharihile, u tlhele a dyondzisa vanhu vutivi hilaha ku yaka emahlweni, u anakanyisisile ni ku lavisisa hi rixaladza, leswaku a longoloxa swivuriso swo tala hi ku tlhandlamana ka swona.
10  Muhlengeleti a a lava ku kuma marito lama tsakisaka ni ku tsala marito lama lulameke ya ntiyiso.
11  Marito ya lavo tlhariha ma fana ni tinsungunu ta havi, ni lava va nghenaka hi nhloko eku hlengeleteni ka marito va fana ni swipikiri leswi gongondzeriweke; va nyiketiwe va huma eka murisi un’we.
12  N’wananga, malunghana ni swin’wana leswi hambaneke ni leswi, amukela xitsundzuxo: Ku endliwa ka tibuku to tala a ku heli, naswona ku tinyiketela swinene eka tona swi karhalisa nyama.
13  Loko hinkwaswo swi twiwile, makumu ya mhaka hi lawa: Chava Xikwembu xa ntiyiso u hlayisa swileriso swa xona. Hikuva leyi hi yona mfanelo hinkwayo ya munhu.
14  Hikuva Xikwembu xa ntiyiso xi ta tisa ntirho wa muxaka wun’wana ni wun’wana eku avanyisiweni malunghana ni nchumu wun’wana ni wun’wana lowu fihliweke, hambi wu ri wunene kumbe wu ri wo biha.
