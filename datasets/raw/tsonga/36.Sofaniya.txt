1  Rito ra Yehovha leri ri fikeke eka Sofaniya n’wana wa Khuxi, n’wana wa Gedaliya, n’wana wa Amariya, n’wana wa Hezekiya, emasikwini ya Yosiya n’wana wa Amoni hosi ya Yuda:
2  “Kunene ndzi ta herisa xin’wana ni xin’wana evuandlalweni bya misava,” ku vula Yehovha.
3  “Ndzi ta herisa munhu wa la misaveni ni xivandzana. Ndzi ta herisa xivumbiwa lexi hahaka xa matilo ni tinhlampfi ta le lwandle, swikhunguvanyiso swin’we ni lavo homboloka; ndzi dlaya vanhu evuandlaweni bya misava,” ku vula Yehovha.
4  “Ndzi ta tshambuluta voko ra mina ku lwa na Yuda ni ku lwa ni vaaki hinkwavo va Yerusalema, naswona endhawini leyi ndzi ta dlaya vanhu va Bali lava va seleke, vito ra vaprista va xikwembu ximbe swin’we ni vaprista,
5  ni lava va nkhinsamelaka vuthu ra le matilweni ehenhla ka malwangu, ni lava va nkhinsamaka, va endla swihlambanyo leswi tiyisiweke eka Yehovha, va tlhela va endla swihlambanyo leswi tiyisiweke eka Malikomo;
6  ni lava va tlhelelaka endzhaku va tshika ku landzela Yehovha ni lava va nga n’wi lavangiki Yehovha naswona va nga vutisangiki ha yena.”
7  Miyela emahlweni ka Yehovha, Hosi leyi Lawulaka; hikuva siku ra Yehovha ri le kusuhi, hikuva Yehovha u lunghiselele xitlhavelo; u hlawulekise vanhu vakwe lava rhambiweke.
8  “Kutani esikwini ra xitlhavelo xa Yehovha ndzi ta nyikela nyingiso eka tihosana, ni le ka vana va hosi, ni le ka hinkwavo lava va ambalaka tinguvu timbe.
9  Ndzi ta nyikela nyingiso eka un’wana ni un’wana loyi a khandziyaka ehenhla ka tshala esikwini rero, lava va tataka yindlu ya vini va vona hi madzolonga ni vuxisi.
10  Kutani esikwini rero,” ku vula Yehovha, “ku ta twala mpfumawulo wa xirilo wu huma eNyangweni ya Tinhlampfi, ni ku kolola ku huma exiphen’wini xa vumbirhi, ni ku wa lokukulu ku huma eswitsungeni.
11  Kololani, n’wina vaaki va Makitexi, hikuva vanhu hinkwavo lava va nga van’wamabindzu va miyetiwile; hinkwavo lava va pimaka silivhere va dlayiwile.
12  “Kutani enkarhini wolowo ndzi ta lava Yerusalema hi vukheta, hi timboni, naswona ndzi ta nyikela nyingiso eka vanhu lava va tshamisekeke ehenhla ka swisese swa vona, lava va vulaka embilwini ya vona va ku, ‘Yehovha a nge endli leswinene naswona a nge endli leswo biha.’
13  Rifuwo ra vona ri fanele ri phangiwa ni tindlu ta vona ti va rhumbi. Va ta aka tindlu, kambe a va nge tshami eka tona; va ta rima masimu ya vhinya, kambe a va nge yi nwi vhinyo ya wona.
14  “Siku lerikulu ra Yehovha ri le kusuhi. Ri le kusuhi, naswona ra hatlisa swinene. Mpfumawulo wa siku ra Yehovha wa bava. Kwalaho munhu wa matimba wa rila.
15  Siku rero i siku ra ku hlundzuka, siku ra maxangu ni ra ku vaviseka, siku ra xidzedze ni ku onhetela, siku ra munyama ni ku dzwihala, siku ra mapapa ni ra ku dzwihala lokukulu,
16  siku ra nanga ni ra hungwe, ku lwa ni miti leyi tiyisiweke ni ku lwa ni swihondzo swo tlakuka swa le yinhleni.
17  Ndzi ta karhata vanhu, kunene va ta famba kukota vanhu lava feke mahlo; hikuva va dyohele Yehovha. Entiyisweni ngati ya vona yi ta chuluriwa ku fana ni ritshuri, ni marhumbu ya vona ku fana ni vulongo.
18  Silivhere ya vona kumbe nsuku wa vona a swi nge swi koti ku va kutsula esikwini ra ku hlundzuka ka Yehovha; kambe misava hinkwayo yi ta herisiwa hi ndzilo wa ku hiseka ka yena, hikuva u ta tisa ndzoviso, lowu nga ni khombo hakunene, eka vaaki hinkwavo va misava.”
2  Hlengeletanani, ina, hlengeletanani, N’wina tiko leri nga khomiwiki hi tingana.
2  Nawu wu nga si tswala nchumu, siku ri nga si hundza kukota mungu, ku hlundzuka lokukulu ka Yehovha ku nga si mi wela, siku ra ku hlundzuka ka Yehovha ri nga si mi fikela,
3  lavani Yehovha, n’wina hinkwenu lavo rhula va misava, n’wina lava mi hanyeke hi ku landza xiboho xa Yena xa vuavanyisi. Lavani ku lulama, lavani ku rhula. Kumbexana mi nga tumbetiwa esikwini ra ku hlundzuka ka Yehovha.
4  Hikuva, loko ku ri Gaza, wu ta va muti lowu tshikiweke; Axikeloni wu ta va rhumbi. Loko ku ri Axidodo, wu ta hlongoriwa ninhlikanhi lowukulu; kasi loko ku ri Ekroni, wu ta simuriwa.
5  “Khombo eka lava va tshamaka endhawini ya le kusuhi ni lwandle, etikweni ra Vakereti! Rito ra Yehovha ra mi avanyisa. Wena Kanana, tiko ra Vafilisita, na wena ndzi ta ku lovisa, leswaku ku nga vi na muaki.
6  Ndhawu ya le kusuhi ni lwandle yi fanele yi va madyelo, lama nga ni swihlovo swa varisi ni matshanga ya tinyimpfu lama endliweke hi maribye.
7  Yi fanele yi va ndhawu ya lava va seleke va yindlu ya Yuda. Va ta dyela eka wona. Etindlwini ta Axikeloni, nimadyambu, va ta etlela va nava. Hikuva Yehovha Xikwembu xa vona u ta hundzuluxela nyingiso wakwe eka vona, kunene a tlherisela makhumbi lama nga exikarhi ka vona.”
8  “Ndzi wu twile ndzhukano wa Mowabu ni nhlambha ya vana va Amone, leyi va rhukaneke vanhu va mina ha yona kutani va hambeta va tikukumuxa ku lwa ni ndhawu ya vona.
9  Hikokwalaho, loko ntsena ndza ha hanya,” ku vula Yehovha wa mavuthu, Xikwembu xa Israyele, “Mowabu wu ta fana na Sodoma, ni vana va Amone va ta fana na Gomora, ndhawu ya swigatlu, ni mugodi wa munyu, ni rhumbi, hilaha ku nga riki na makumu. Lava va seleke eka vanhu va mina va ta va phanga, kutani masalela ya tiko ra mina ma ta va teka.
10  Hi swona leswi va nga ta swi kuma ematshan’weni ya ku tinyungubyisa ka vona, hikuva va rhukanile kutani va hambeta va tikukumuxa eka vanhu va Yehovha wa mavuthu.
11  Yehovha u ta chaviseka eka vona; hikuva, kunene u ta hlakata swikwembu hinkwaswo swa misava, kutani vanhu va ta n’wi nkhinsamela, un’wana ni un’wana endhawini yakwe, swihlala hinkwaswo swa matiko.
12  “Na n’wina, n’wina Vaetiyopiya, mi ta va vanhu lava va dlayiweke hi banga ra mina.
13  “U ta tshambulutela voko rakwe etlhelo ra n’walungu, u ta lovisa Asiriya. Kutani u ta endla Ninivha wu va rhumbi, wu va ndhawu leyi nga riki na mati kukota mananga.
14  Kunene mintlhambi yi ta vundza exikarhi ka wona, swiharhi hinkwaswo swa nhova, swa tiko. Gumba ni nungu swi ta etlela exikarhi ka tiphuphu ta wona nivusiku. Rito ri ta tshamela ku yimbelela efasitereni. Ku ta va ni ku onhiwa enyangweni; kunene u ta funungula timhandzi ta kona.
15  Lowu i muti lowu wu khanaka lowu a wu tshame wu sirhelelekile, lowu a wu vula embilwini ya wona wu ku, ‘Hi mina, a ku na un’wana.’ Vona ndlela leyi wu hundzukeke xihlamariso ha yona, ndhawu leyi swiharhi swa nhova swi vundzaka eka yona! Un’wana ni un’wana loyi a hundzaka ekusuhi na wona u ta ba noti; u ta wachuta voko.”
3  Khombo eka loyi a xandzukaka, loyi a tinyamisaka, muti lowu wu tshikilelaka!
2  A wu ri yingisanga rito; a wu yi amukelanga ndzayo. A wu n’wi tshembanga Yehovha. A wu tshinelanga eka Xikwembu xa wona.
3  Tihosana ta wona exikarhi ka wona a ti ri tinghala leti vombaka. Vaavanyisi va wona a va ri timhisi ta nimadyambu leti ti nga phorhangiki marhambu ku fikela nimixo.
4  Vaprofeta va wona a va tikurisa, a va ri vanhu va vuxengi. Vaprista va wona va nyamise leswi a swi ri swo kwetsima; va endle madzolonga enawini.
5  Yehovha a a lulamile exikarhi ka wona; a a nga swi endli leswi swi nga lulamangiki. Mixo wun’wana ni wun’wana a a hambeta a humesa xiboho xakwe xa vuavanyisi. A xi pfumalekanga ninhlikanhi. Kambe loyi a nga lulamangiki a a nga ri na tingana.
6  “Ndzi dlaye matiko; swihondzo swa wona swa le yinhleni swi hundzuke rhumbi. Ndzi onhe switarata swa wona, lerova a ku vanga na munhu loyi a tsemakanyaka eka swona. Miti ya wona yi endliwe marhumbi, lerova a ku nga ri na munhu, a ku nga ri na muaki.
7  Ndzi te, ‘Hakunene u ta ndzi chava; u ta amukela ndzayo’; leswaku vutshamo bya wona byi nga tshuki byi lovisiwa—hinkwaswo sweswo ndzi fanele ndzi wu tengisa ha swona. Entiyisweni va hatlise va onha mintirho ya vona hinkwayo.
8  “‘Hikokwalaho tshamani mi ndzi languterile,’ ku vula Yehovha, ‘ku fikela esikwini leri ndzi nga ta yima ha rona ndzi phanga, hikuva xiboho xa mina xa vuavanyisi i ku hlengeleta matiko, leswaku ndzi hlengeleta mimfumo, ndzi chululela xigwevo xa mina ehenhla ka wona, ku hlundzuka ka mina hinkwako lokukulu; hikuva misava hinkwayo yi ta herisiwa hi ndzilo wa ku hiseka ka mina.
9  Hikuva enkarhini wolowo ndzi ta endla leswaku vanhu va hundzukela eka ririmi leri tengeke, leswaku hinkwavo va vitana vito ra Yehovha, va n’wi tirhela hi mbilu yin’we.’
10  “Ku suka exifundzheni xa milambu ya Etiyopiya lava va ndzi kombelaka, ku nga n’wana wa nhwanyana wa vanhu va mina lava hangalasiweke, u ta ndzi tisela nyiko.
11  Esikwini rero a wu nge khomiwi hi tingana hikwalaho ka mintirho ya wena hinkwayo leyi u tluleke nawu wa mina ha yona, hikuva enkarhini wolowo ndzi ta susa lava va khanaka hi ku titlakusa exikarhi ka wena; a wu nge he tlheli u titlakusa entshaveni ya mina yo kwetsima.
12  Kunene exikarhi ka wena ndzi ta siya vanhu lava va titsongahataka, lava va tivekaka ehansi, entiyisweni va ta tumbela evitweni ra Yehovha.
13  Loko ku ri lava va seleke va Israyele, a va nge swi endli leswi swi nga lulamangiki, kumbe va vulavula mavunwa, naswona ririmi ra mano a ri nge kumeki emilon’wini ya vona; hikuva va ta dya kutani va etlela va nava, a ku nge vi na munhu loyi a va chavisaka.”
14  Huwelela hi ku tsaka, Wena nhwanyana wa Siyoni! Bana xivuvutana, Wena Israyele! Tsaka, u khana hi mbilu hinkwayo, Wena nhwanyana wa Yerusalema!
15  Yehovha u suse vuavanyisi ehenhla ka wena. U hlongole nala wa wena. Yehovha, hosi ya Israyele, u le xikarhi ka wena. A wu nge he ri chavi khombo.
16  Esikwini rero ku ta vuriwa leswi eka Yerusalema: “U nga chavi, Wena Siyoni. Mavoko ya wena ma nga tshuki ma lelemela.
17  Yehovha Xikwembu xa wena u le xikarhi ka wena. U ta ponisa, leswi a nga Lowa matimba. U ta khana ha wena hi ku tsaka. U ta miyela erirhandzwini ra yena. U ta tsaka ha wena hi ku huwelela ka ku tsaka.
18  “Kunene ndzi ta hlengeleta lava va nga ni gome, lava nga riki kona enkarhini wa wena wa ntsako; a va vanga kona eka wena, hikwalaho ka ku byarha ndzhukano wa yena.
19  Waswivo, ndzi teka goza ku lwa ni hinkwavo lava va ku xanisaka, enkarhini wolowo; loyi a khutaka ndzi ta n’wi ponisa, loyi a hangalasiweke ndzi ta n’wi hlengeleta. Ndzi ta va veka va va ku dzuneka etikweni hinkwaro ra tingana ta vona.
20  Enkarhini wolowo ndzi ta mi nghenisa, enkarhini lowu ndzi mi hlengeletaka ha wona. Hikuva ndzi ta mi endla mi va ni ndhuma ni ku dzuneka exikarhi ka vanhu hinkwavo va misava, loko ndzi tlhela ndzi hlengeleta lava va nga makhumbi eka n’wina emahlweni ka mahlo ya n’wina,” Yehovha u vurile.
