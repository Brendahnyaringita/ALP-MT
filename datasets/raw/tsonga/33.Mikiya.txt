4  Kutani exiphen’wini xo hetelela xa masiku ntshava ya yindlu ya Yehovha yi ta simekiwa yi tiya ehenhla ka tintshava, kunene yi ta tlakuseriwa ehenhla ka switsunga; kutani vanhu va fanele va khitikanela eka yona.
2  Kunene matiko yo tala ma ta ya, ma ku: “Tanani, a hi tlhandlukeleni entshaveni ya Yehovha ni le ndlwini ya Xikwembu xa Yakobe; kutani u ta hi letela tindlela ta yena, hi ta famba emintileni ya yena.” Hikuva nawu wu ta huma eSiyoni ni rito ra Yehovha ri ta huma eYerusalema.
3  Kunene u ta avanyisa exikarhi ka vanhu vo tala, a lulamisa timhaka ta matiko yo tala ya le kule swinene. Kutani va ta fula mabanga ya vona ma va swikomu ni mafumu ya vona ma va swikhutulo. A va nge ri tlakusi banga, tiko rin’wana ku lwa ni tiko rin’wana, naswona a va nge he dyondzi nyimpi.
4  Entiyisweni va ta tshama, un’wana ni un’wana ehansi ka murhi wakwe wa vhinya ni le hansi ka nkuwa wakwe, a ku nge vi na munhu loyi a va chavisaka; hikuva nomu wa Yehovha wa mavuthu wu swi vurile.
5  Loko ku ri vanhu hinkwavo, un’wana ni un’wana u ta famba hi vito ra xikwembu xakwe; kambe loko ku ri hina, hi ta famba hi vito ra Yehovha Xikwembu xa hina hilaha ku nga riki na makumu, hi masiku.
6  “Esikwini rero,” ku vula Yehovha, “loyi a a khwita ndzi ta n’wi hlengeleta; ni loyi a a hangalakile ndzi ta n’wi hlengeleta, yena loyi ndzi n’wi khomeke hi ndlela yo biha.
7  Kunene loyi a a khwita ndzi ta n’wi endla masalela, ni loyi a a yisiwe ekule u ta va tiko ra matimba; entiyisweni Yehovha u ta va hosi ya vona eNtshaveni ya Siyoni, ku sukela sweswi ni hilaha ku nga riki na makumu.
8  “Loko ku ri wena, Wena xihondzo xa ntlhambi, tshuka ra n’wana wa Siyoni wa nhwanyana, byi ta ta eka wena, ina, vulawuri byo sungula byi ta ta eka wena hakunene, mfumo wa n’wana wa Yerusalema wa nhwanyana.
9  “Kutani, ha yini u tshamela ku huwelela hi matimba? Xana hosi a yi kona eka wena, kumbe, xana mutsundzuxi wa wena u lovile, lerova wena u khomiwe hi switlhavi swo fana ni swa wansati loko a veleka?
10  Khomiwa hi switlhavi leswikulu, u handzuka, Wena n’wana wa Siyoni wa nhwanyana, ku fana ni wansati loko a veleka, hikuva sweswi u ta huma emutini, u fanele u ya tshama enhoveni. U fanele u famba u ya fika eBabilona. U ta kutsuriwa kona. Yehovha u ta ku kutsula kona, exandleni xa valala va wena.
11  “Kunene matiko yo tala ma ta hlengeletana ku lwa na wena, lawa ma vulaka ma ku, ‘Onge wu nga nyamisiwa, ni mahlo ya hina, onge ma nga languta Siyoni.’
12  Kambe loko ku ri vona, a va yi tivanga miehleketo ya Yehovha, kutani a va xi twisisanga xitsundzuxo xa yena; hikuva u ta va hlengeleta hakunene ku fana ni nyandza ya mavele lawa ma ha ku tsemiwaka, ma yisiwa exivuyeni.
13  “Suka u yima u hula ntshovelo, Wena n’wana wa Siyoni wa nhwanyana; hikuva nanga ya wena ndzi ta yi hundzula nsimbi, ni masondzo ya wena ndzi ta ma hundzula koporo, kunene u ta hlanhla vanhu vo tala; naswona mpindzulo wa vona lowu nga lulamangiki u ta wu nyika Yehovha hi ku wu vekela etlhelo, ni xuma xa vona u ta xi nyika Hosi ya ntiyiso ya misava hinkwayo.”
7  Khombo eka mina, hikuva ndzi kotisa ku hlengeletiwa ka mihandzu ya ximumu, ndzi fana ni nhlengeleto wa madiriva lama khwajiweke! Ku hava xichocho xa madiriva lexi xi nga dyiwaka, ku hava kuwa ro rhanga, leri moya-xiviri wa mina wu nga ri navelaka!
2  Lowo tshembeka u lovile emisaveni, naswona ku hava lowo tshembeka exikarhi ka vanhu. Hinkwavo ka vona, va rindzele ku halata ngati. Un’wana ni un’wana u hlota makwavo, hi rikoka.
3  Mavoko ya vona ma le henhla ka leswo biha, leswaku va swi endla kahle; hosana yi kombela swo karhi, ni loyi a avanyisaka u swi endlela ku kuma hakelo, lonkulu u vulavula leswi swi naveriwaka hi moya-xiviri wakwe, wa yena n’wini; va wu tsondzela.
4  Lonene ngopfu eka vona u fana ni xigatlu, lowo tshembeka swinene eka vona u tlula rihlampfu ra mitwa. Siku ra varindzi va wena, ra ku nyikiwa ka wena nyingiso, ri fanele ri fika. Kutani va ta pfilunganyiwa.
5  U nga veki ripfumelo ra wena eka nakuloni. U nga tshembi munghana wa le xihundleni. Eka loyi a etleleke exifuveni xa wena, rindza leswi u swi vulaka hi nomu.
6  Hikuva n’wana wa jaha u n’wi langutela ehansi tata wakwe; n’wana wa nhwanyana u lwa ni mana wakwe; nhlomi ni n’wingi wa yona; valala va munhu i vandyangu wa ka vona.
7  Kambe loko ku ri mina, ndzi ta tshama ndzi rindzele Yehovha. Ndzi ta kombisa moya wo rindza eka Xikwembu lexi xi ndzi ponisaka. Xikwembu xanga xi ta ndzi yingisa.
8  U nga tshuki u tsaka ha mina, Wena wansati la nga nala wa mina. Hambileswi ndzi weke, kunene ndzi ta pfuka; hambiloko ndzi tshama emunyameni, Yehovha u ta va ku vonakala ka mina.
9  Ndzi ta byarha vukarhi bya Yehovha—hikuva ndzi n’wi dyoherile—kukondza a tenga nandzu wa mina, a ndzi avanyisa hi vululami. U ta ndzi humesela eku vonakaleni; ndzi ta languta ku lulama ka yena.
10  Kutani nala wa mina u ta languta, a funengetiwa hi tingana, loyi a a vula eka mina a ku: “U kwihi, Yehovha Xikwembu xa wena?” Mahlo ya mina ma ta n’wi languta. Kutani u ta va ndhawu yo kandziyeriwa, ku fana ni ndzhope wa le switarateni.
11  Siku ra ku aka marhangu ya wena ya maribye, esikwini rero xileriso xa nawu xi ta va ekule swinene.
12  Esikwini rero va ta ta eka wena va huma eAsiriya ni le mitini ya Egipta, ni ku suka aEgipta ku ya fika eNambyeni; ku suka elwandle ku ya fika elwandle, ni ku suka entshaveni ku ya fika entshaveni.
13  Tiko ri fanele ri va rhumbi hikwalaho ka vaaki va rona, hikwalaho ka mbhandzu wa mintirho ya vona.
14  Risa vanhu va wena hi nhonga ya wena, ntlhambi wa ndzhaka ya wena, loyi a a tshama a ri yexe ekhwatini—exikarhi ka ntanga wa mihandzu. A va dye eBaxani ni le Giliyadi ku fana ni le masikwini ya khale swinene.
15  “Ku fana ni le masikwini ya ku huma ka wena etikweni ra Egipta ndzi ta n’wi komba swilo swo hlamarisa.
16  Matiko ma ta vona kutani ma khomiwa hi tingana hikwalaho ka matimba ya wona. Ma ta tipfala nomu hi voko; tindleve ta wona a ti nge twi.
17  Ma ta nantswa ritshuri ku fana ni tinyoka; ku fana ni swikokovi swa misava ma ta huma hi ku chava emakhokholweni ya wona. Ma ta ta eka Yehovha Xikwembu xa hina ma ri karhi ma rhurhumela, ma ta ku chava.”
18  Hi xihi Xikwembu lexi fanaka na wena, lexi xi rivalelaka xihoxo, lexi honisaka ku tlula nawu ka masalela ya ndzhaka ya xona? Kunene a xi nge tshameli ku hlundzuka hi masiku, hikuva xi tsakela musa wa rirhandzu.
19  Xi ta tlhela xi hi komba tintswalo; swihoxo swa hina xi ta swi veka ehansi. Kutani swidyoho swa wona hinkwaswo u ta swi lahlela evuentweni bya lwandle.
20  U ta n’wi nyika ntiyiso lowu wu nyikiweke Yakobe, musa wa rirhandzu lowu wu nyikiweke Abrahama, lowu u wu hlambanyeleke vatatana ku sukela emasikwini ya khale swinene.
6  Ndzi kombela mi yingisa leswi Yehovha a swi vulaka. Sukani mi yima, mi tenga nandzu ni tintshava, onge switsunga swi nga twa rito ra n’wina.
2  N’wina tintshava, yingisani nandzu lowu vuriwaka hi Yehovha, na n’wina swilo leswi tshamaka nkarhi wo leha, n’wina masungulo ya misava; hikuva Yehovha u vona vanhu vakwe nandzu, u ta tengisa Israyele:
3  “N’wina vanhu vanga, xana ndzi mi endle yini? Xana ndzi mi karharise hi ndlela yihi? Humesani vumbhoni lebyi byi ndzi kanetaka.
4  Hikuva ndzi mi humese etikweni ra Egipta, naswona ndzi mi kutsurile endlwini ya mahlonga; emahlweni ka n’wina ndzi rhume Muxe, Aroni na Meriyamu.
5  N’wina vanhu vanga, ndzi kombela mi tsundzuka leswi swi bohiweke hi Balaka hosi ya Mowabu, ni leswi Balama n’wana wa Beyori a n’wi hlamuleke swona. A ku ri ku suka eXitimi, ku ya fika eGiligala, hi xikongomelo xa leswaku swiendlo swo lulama swa Yehovha swi tiviwa.”
6  Xana ndzi ta langutana na Yehovha ndzi ri na yini? Xana ndzi ta nkhinsama eka Xikwembu xa le henhla ndzi ri na yini? Xana ndzi fanele ndzi langutana na xona ndzi ri ni magandzelo yo hisiwa lama heleleke, ndzi ri ni marhole ya lembe rin’we hi vukhale?
7  Xana Yehovha u ta tsakisiwa hi magidi ya makhuna, hi makume ya magidi ya swinambyana swa mafurha? Xana ndzi fanele ndzi nyikela n’wana wa mina wa mativula hikwalaho ka swiendlo swa mina swa ku pfukela, mbhandzu wa khwiri ra mina hikwalaho ka xidyoho xa moya-xiviri wa mina?
8  Wena munhu wa la misaveni, u ku byerile leswi swi nga swinene. Xana Yehovha u kombela leswaku u n’wi tlherisela yini, loko ku nga ri ku kombisa vululami ni ku rhandza musa ni ku titsongahata loko u famba ni Xikwembu xa wena?
9  Rito ra Yehovha ra huwelela emutini, kutani munhu wa vutlhari lebyi pfunaka u ta chava vito ra wena. Yingisani nhonga ni loyi a yi vekeke.
10  Xana endlwini ya lowo homboloka xa ha ri kona xuma xa vuhomboloki, ni mpimo wa efa wa vuxisi lowu wu soriwaka?
11  Xana ndzi nga basa emahanyelweni loko ndzi ri ni swikalo swo homboloka ni nkwama wa mimpimo ya maribye ya vuxisi?
12  Hikuva vanhu va wona lava fuweke va tele madzolonga, ni vaaki va wona va vulavule mavunwa, ririmi ra vona ri ni mano.
13  “Loko ku ri mina, kunene ndzi ta ku vabyisa hi ku ku ba; u ta lovisiwa, hikwalaho ka swidyoho swa wena.
14  Loko ku ri wena, u ta dya u nga xurhi, ku pfumala ka wena ku ta va exikarhi ka wena. U ta susa swilo, kambe a wu nge swi rhwali swi sirhelelekile; leswi u nga ta swi rhwala swi sirhelelekile, ndzi ta swi nyiketa ebangeni.
15  Loko ku ri wena, u ta byala mbewu, kambe a wu nge tshoveli. Loko ku ri wena, u ta pyanya mihandzu ya mitlhwari, kambe a wu nge toli mafurha; ni vhinyo yo tsokombela, kambe a wu nge yi nwi vhinyo yoleyo.
16  Kutani milawu ya Omri ni ntirho hinkwawo wa yindlu ya Akabu swa hlayisiwa, n’wina mi famba hi switsundzuxo swa vona; leswaku ndzi mi endla xihlamariso, vaaki va wona va va nchumu wo beriwa noti; kutani n’wina mi ta byarha ndzhukano wa vanhu.”
5  “Enkarhini lowu wa tixeka, Wena nhwanyana wa ku hlaseriwa; u hi rhendzerile. Va ta n’wi ba rhama hi nhonga muavanyisi wa Israyele.
2  “Wena Betlehema Efurata, wena lontsongo ngopfu leswaku u va exikarhi ka magidi ya Yuda, eka wena ku ta huma loyi a nga ta va mufumi eIsrayele a ta eka mina, loyi masungulo yakwe ma sukelaka eminkarhini yo sungula, ku sukela emasikwini ya nkarhi lowu nga riki na makumu.
3  “Hikokwalaho u ta va nyiketa ku fikela enkarhini lowu loyi a velekaka, a velekaka ha wona. Vamakwavo lavan’wana hinkwavo va ta tlhelela eka vana va Israyele.
4  “Kunene u ta yima, a risa hi ntamu wa Yehovha, hi ku tlakuka ka vito ra Yehovha Xikwembu xa yena. Kunene va ta hambeta va tshama, hikuva sweswi u ta va lonkulu ku ya fika emakumu ka misava.
5  Loyi u fanele a va ku rhula. Loko ku ri Muasiriya, loko a fika etikweni ra hina, a pyanya swihondzo swa hina swo tshama eka swona, hi ta boheka ku veka varisi va nkombo ku lwa na yena, ina, tinghanakana ta nhungu ta vanhu.
6  Entiyisweni va ta risa tiko ra Asiriya hi banga, ni tiko ra Nimrodo etinyangweni ta rona. Kunene u ta hi kutsula eka Muasiriya, loko a fika etikweni ra hina, niloko a pyanya endhawini ya hina.
7  “Lava va seleke va Yakobe, va fanele va fana ni mberha leyi humaka eka Yehovha exikarhi ka vanhu vo tala, va fana ni mpfula leyikulu ehenhla ka swimila, leyi yi nga tshembiki munhu kumbe yi rindzela vana va munhu wa la misaveni.
8  Kutani, exikarhi ka matiko, exikarhi ka vanhu vo tala, lava va seleke va Yakobe va fanele va fana ni nghala exikarhi ka swivandzana swa le khwatini, va fana ni xinghalana xa ntshiva exikarhi ka mintlhambi ya tinyimpfu, lexi, loko xi hundza, kunene xi kandziyelaka ni ku handzulela; kutani ku hava mukutsuri.
9  Voko ra wena ri ta tlakuka ehenhla ka swirha swa wena, ni valala va wena hinkwavo va ta dlayiwa.”
10  “Kutani esikwini rero,” ku vula Yehovha, “ndzi ta dlaya tihanci ta wena exikarhi ka wena, ndzi lovisa makalichi ya wena.
11  Ndzi ta lovisa miti ya tiko ra wena, ndzi hirimuxa tindhawu ta wena hinkwato leti tiyisiweke.
12  Ndzi ta dlaya valoyi evokweni ra wena, naswona a wu nge he vi na vona lava endlaka masalamusi.
13  Ndzi ta lovisa swifaniso swa wena leswi vatliweke ni tiphuphu ta wena exikarhi ka wena, naswona a wu nge he yi nkhinsameli mintirho ya mavoko ya wena.
14  Ndzi ta simula timhandzi ta wena to kwetsima exikarhi ka wena, ndzi lovisa miti ya wena.
15  Ndzi ta tirihisela ehenhla ka matiko lawa ma nga yingisangiki, hi ku hlundzuka ni hi vukarhi.”
1  Rito ra Yehovha leri ri fikeke eka Mikiya wa le Morexeti, emasikwini ya Yohatama, Akazi, Hezekiya, tihosi ta Yuda, leri a ri voneke exivonweni malunghana na Samariya na Yerusalema:
2  “Yingisani, N’wina hinkwenu; nyikela nyingiso, Wena misava ni leswi swi teleke eka wena, naswona Yehovha, Hosi leyi Lawulaka a a ve mbhoni leyi yi mi kanetaka, Yehovha a ri etempeleni yakwe yo kwetsima.
3  Hikuva waswivo, Yehovha u huma endhawini yakwe, kunene u ta rhelela, a pyanya tindhawu leti tlakukeke ta misava.
4  Tintshava ti fanele ti n’oka ehansi ka yena, ni timbala ta le hansi ti ta avana, ku fana ni mhula lowu n’okisiwaka hi ndzilo, ku fana ni mati lama chuluriwaka endhawini leyi rhelelaka.
5  “Leswi hinkwaswo swi vangiwa hi ku pfukela ka Yakobe, ni hikwalaho ka swidyoho swa yindlu ya Israyele? Hi kwihi ku pfukela ka Yakobe? Xana a hi yena Samariya? Hi tihi tindhawu leti tlakukeke ta Yuda? Xana a hi yena Yerusalema?
6  Kunene ndzi ta endla Samariya wu va nhulu ya marhumbi ya le masin’wini, tindhawu ta nsimu ya vhinya; maribye ya wona ndzi ta ma chulula enkoveni, masungulo ya wona ndzi ta ma funungula.
7  Swifaniso swa wona hinkwaswo leswi vatliweke swi ta pfotloseriwa, ni tinyiko hinkwato leti wu nyikiweke tona ti va hakelo ti ta hisiwa hi ndzilo; swifaniso swa wona hinkwaswo swa hava ndzi ta swi lovisa. Hikuva wu swi teke eka swilo leswi nyikiweke nghwavava swi va hakelo ya yona, kutani swi ta tlhelela eka swilo leswi nyikiweke nghwavava swi va hakelo ya yona.”
8  Ndzi ta kalakala, ndzi kolola hikwalaho ka leswi; ndzi ta famba ndzi nga vehelanga nchumu emilengeni, naswona ndzi mbyinyile. Ndzi ta kalakala kukota timhungubye, ndzi rila kukota tinca ta mimbhaha.
9  Timbanga ta wona a ti tshunguleki; hikuva wu fike eYuda, ntungu wu fike enyangweni ya vanhu va mina, ku ya fika eYerusalema.
10  “Mi nga tshuki mi swi twarisa eGati; kunene mi nga rili. “Vumbulukani entshurini endlwini ya Afra.
11  Tsemakanya, Wena muaki wa xisati wa Xafiri, hi vuhava lebyi nyumisaka. Muaki wa xisati wa Zanani a nga humanga. Ku kalakala ka Beta-esele ku ta yima exikarhi ka n’wina.
12  Hikuva muaki wa xisati wa Maroti u rindzele leswinene, kambe leswo biha leswi humaka eka Yehovha swi tile enyangweni ya Yerusalema.
13  Boha kalichi eka swipani swa tihanci, Wena muaki wa xisati wa Lakixi. A a ri masungulo ya xidyoho eka nhwanyana wa Siyoni, hikuva swiendlo swa ku pfukela swa Israyele swi kumeke eka wena.
14  Hikokwalaho u ta nyika Morexeti tinyiko to lelana. Tindlu ta Akizibi a ti fana ni nchumu wa vuxisi eka tihosi ta Israyele.
15  Ndza ha ta ku tisela loyi a tekaka swilo, Wena muaki wa xisati wa Marixa. Ku vangama ka Israyele ku ya fika eAdulamu.
16  Vana ni mpandla, u tsemeta misisi ya wena hikwalaho ka vana va wena va ntsako lowu heleleke. Anamisa mpandla ya wena ku fana ni ya gama, hikuva va sukile eka wena va ya evukhumbini.”
2  “Khombo eka lava va bohaka makungu ya leswo biha, ni lava va endlaka swo biha, emasangwini ya vona! Va swi endla eku vonakaleni ka nimixo, hikuva swi le matimbeni ya voko ra vona.
2  Va navele masimu kutani va ma teka; ni tindlu, va ti teka; va dyelele munhu la tiyeke emirini ni ndyangu wakwe, munhu swin’we ni ndzhaka yakwe.
3  “Hikokwalaho Yehovha u te, ‘Maswivo, ndyangu lowu ndzi wu anakanyela khombo leri n’wina mi nga ta ka mi nga susi tinhamu ta n’wina eka rona, lerova a mi nge fambi hi ku titlakusa; hikuva i nkarhi wa khombo.
4  Esikwini rero munhu u ta mi hlekula, kunene u ta rila xirilo, xirilo lexikulu. Munhu u ta boheka ku vula a ku: “Kunene hi tekeriwile! Xiphemu xa vanhu va mina wa xi hundzula. Vona ndlela leyi a xi susaka ha yona eka mina! Loyi a nga tshembekiki u n’wi avela masimu ya hina.”
5  Hikokwalaho a wu nge vi na yena munhu loyi a hoxaka ntambhu, hi vuhlolotwana, enhlengeletanweni ya Yehovha.
6  N’wina mi nga tshuki mi humesa marito. Vona va humesa marito. A va nge ma humesi marito malunghana ni swilo leswi. Ku tsongahatiwa a ku nge suki.
7  “‘Xana ka vuriwa, Wena yindlu ya Yakobe, va ku: “Xana moya wa Yehovha wu pfumala ku eneriseka, kumbe, xana leyi i mintirho ya yena?” Xana marito ya mina a ma endli leswinene eka loyi a fambaka hi ku lulama?
8  “‘Tolo vanhu va mina va suke va yima va ri nala lonkulu. N’wina mi susa xin’wetsin’wetsi lexikulu emahlweni ka nguvu, eka lava va hundzaka va ri ni ntshembo, ku fana ni lava va vuyaka enyimpini.
9  Mi hlongola vavasati va vanhu va mina endlwini leyi wansati a yi tsakelaka swinene. Mi susa ku vangama ka mina eka vana va yena, hilaha ku nga riki na makumu.
10  Suka u yima u famba, hikuva leyi a hi yona ndhawu yo wisela eka yona. Hikwalaho ka leswi a nga tengangiki, ku ni ku fayetela; ntirho wa ku fayetela wa vava.
11  Loko munhu loyi a fambaka hi mheho ni mavunwa, a vule mavunwa, a ku: “Ndzi ta ma humesa ma wela eka wena malunghana ni vhinyo ni swakunwa leswi pyopyaka,” kunene na yena u ta vula marito eka vanhu lava.
12  “‘Kunene ndzi ta hlengeleta Yakobe, hinkwenu ka n’wina; kunene ndzi ta hlengeleta lava va seleke va Israyele. Ndzi ta va veka hi vun’we, kukota ntlhambi etshangeni, kukota ntlhambi emadyelweni ya wona; va ta ba huwa swin’we ni vanhu.’
13  “Kunene loyi a boxaka u ta humelela emahlweni ka vona: entiyisweni va ta boxa. Va ta hundza enyangweni, kutani va huma ha yona. Hosi ya vona yi ta hundza emahlweni ka vona, Yehovha a ri emahlweni ka vona.”
3  Ndzi ya emahlweni ndzi ku: “Ndzi kombela mi yingisa, n’wina varhangeri va Yakobe na n’wina tindhuna ta yindlu ya Israyele. Xana a hi ntirho wa n’wina ku tiva vululami?
2  N’wina lava vengaka leswinene, lava rhandzaka vubihi, lava yevulaka nhlonge ya vanhu ni nyama ya vona emarhambyini;
3  n’wina lava dyeke nyama ya vanhu va mina, lava yevuleke nhlonge ya vona, kutani mi pfotlosele marhambu ya vona, mi va phyandlasela ku fana ni leswi swi nga embiteni leyikulu ni ku fana ni nyama endzeni ka mbita yo sweka ha yona.
4  Hi nkarhi wolowo va ta kombela mpfuno eka Yehovha, kambe a nge va hlamuli. U ta va tumbetela xikandza xa yena enkarhini wolowo, hilaha va endleke vubihi hakona emintirhweni ya vona.
5  “Yehovha u vule leswi eka vaprofeta lava va tsendzelekisaka vanhu va mina, lava va lumaka hi meno ya vona, lava entiyisweni va huwelelaka va ku, ‘Ku Rhula,’ lava loko munhu wihi ni wihi a nga nghenisi nchumu emilon’wini ya vona, va lwaka na yena,
6  ‘Hikokwalaho mi ta va ni vusiku, kambe xivono a xi nge vi kona; mi ta va ni munyama, kambe a mi nge hlahluvi. Kunene dyambu ri ta va ehenhla ka vaprofeta, siku ri fanele ri va munyama ehenhla ka vona.
7  Lava va vonaka swivono va boheka ku khomiwa hi tingana, kunene vavhumbhi va ta nyuma. Va ta boheka ku funengeta malepfu ya le henhla ka nomu, hinkwavo ka vona, hikuva ku hava nhlamulo leyi humaka eka Xikwembu.’”
8  Kasi, hi tlhelo lerin’wana, mina ndzi tele matimba, hi moya wa Yehovha, ni vululami ni matimba, leswaku ndzi byela Yakobe swiendlo swa yena swa ku pfukela na Israyele xidyoho xakwe.
9  Ndzi kombela mi yingisa leswi, n’wina varhangeri va yindlu ya Yakobe na n’wina tindhuna ta yindlu ya Israyele, lava va nyenyaka vululami ni lava va gombonyokisaka hinkwaswo leswi ololokeke;
10  lava akaka Siyoni hi swiendlo swo halata ngati na Yerusalema hi leswi nga lulamangiki.
11  Varhangeri va wona va avanyisa hi xifumbarheriso, ni vaprista va wona va letela hi nxavo ntsena, ni vaprofeta va wona va hlahluvela ku kuma mali ntsena; kambe va hambeta va titshega hi Yehovha, va ku: “Xana Yehovha a nga kona exikarhi ka hina? Hina a hi nge weriwi hi khombo.”
12  Hikokwalaho Siyoni wu ta rimiwa ku fana ni nsimu hikwalaho ka n’wina, na Yerusalema u ta va tinhulu ta marhumbi, ni ntshava ya yindlu yi ta fana ni tindhawu leti tlakukeke ta khwati.
