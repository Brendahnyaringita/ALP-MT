4  Kutani ndzi vula leswaku loko mudyandzhaka a ri xihlangi a nga hambananga nikatsongo ni hlonga, hambileswi a nga hosi ya swilo hinkwaswo,
2  kambe u le hansi ka vavanuna lava langutelaka ni le hansi ka valanguteri ku fikela esikwini leri vekiweke ka ha ri emahlweni hi tata wakwe.
3  Hi ku fanana na hina, loko ha ha ri swihlangi, hi ye emahlweni hi ri mahlonga ya swilo swa masungulo leswi nga swa misava.
4  Kambe loko nkarhi lowu pimiweke wu hela, Xikwembu xi rhume N’wana wa xona, loyi a humeke eka wansati ni loyi a veke ehansi ka nawu,
5  leswaku a ntshunxa lava nga ehansi ka nawu hi ku va xava, leswaku na hina, hi amukela ku vekiwa hi va vana.
6  Kutani leswi mi nga vana, Xikwembu xi rhume moya wa N’wana wa xona etimbilwini ta hina naswona wa huwelela wu ku: “Abba, Tatana!”
7  Xisweswo, a wa ha ri hlonga kambe u n’wana; naswona loko u ri n’wana, u tlhela u va mudyandzhaka hikwalaho ka Xikwembu.
8  Nilokoswiritano, enkarhini lowu a mi nga xi tivi Xikwembu, hi kona laha mi veke mahlonga ya leswi swi nga riki swikwembu hi ntumbuluko.
9  Kambe leswi sweswi mi tivaka Xikwembu, kumbe leswi sweswi se mi tiviwaka hi Xikwembu, swi endlekisa ku yini leswaku mi vuyela eka swilo swo tsana ni swa vusiwana swa masungulo ni ku lava ku va mahlonga ya swona nakambe?
10  Mi hlayisa hi vukheta masiku ni tin’hweti ni tinguva ni malembe.
11  Ndza chava, leswaku hi ndlela yo karhi ndzi tirhe hi matimba handle ka xikongomelo malunghana na n’wina.
12  Vamakwerhu, ndza mi kombela, Kotisani mina, hikuva na mina a ndzi kotisa n’wina. A mi endlanga leswi hoxeke eka mina.
13  Kambe ma swi tiva leswaku a ku ri hikwalaho ka ku vabya ka mina enyameni leswi ndzi vuleke mahungu lamanene eka n’wina ro sungula.
14  Naswona lexi a xi ri enyameni ya mina xi ri ndzingo eka n’wina, a mi xi hlekulanga kumbe ku xi tshwutelela hi ku nyenya; kambe mi ndzi amukele ku fana ni ntsumi ya Xikwembu, ku fana na Kreste Yesu.
15  Kutani, xana wu kwihi ntsako lowu a mi ri na wona? Hikuva ndzi nyikela vumbhoni eka n’wina bya leswaku, loko a swi koteka, a mi ta va mi xokole mahlo ya n’wina mi ndzi nyika wona.
16  Kutani, xana ndzi hundzuke nala wa n’wina hikwalaho ka leswi ndzi mi byelaka ntiyiso?
17  Va mi lava hi ku hiseka, ku nga ri hi ndlela leyinene, kambe va lava ku mi sivela eka mina, leswaku mi va lava hi ku hiseka.
18  Hambiswiritano, i swinene leswaku n’wina mi laviwa hi ku hiseka hi xivangelo lexinene minkarhi hinkwayo, naswona ku nga ri loko ndzi ri na n’wina ntsena,
19  vana vanga lavatsongo, n’wina lava ndzi nga ni switlhavi swin’wana swa ku veleka kukondza Kreste a vumbeka eka n’wina.
20  Kambe ndzi navela ku va swin’we na n’wina sweswi ni ku vulavula hi ndlela leyi hambaneke, hikuva ndzi pfilunganyekile hikwalaho ka n’wina.
21  Ndzi byeleni, n’wina lava lavaka ku va ehansi ka nawu, Xana a mi wu twi Nawu?
22  Hi xikombiso, ku tsariwile leswaku Abrahama u kume vana vambirhi va majaha, un’wana hi nandza wa xisati, un’wana hi wansati loyi a ntshunxekeke;
23  kambe loyi a n’wi kumeke hi nandza wa xisati kahle-kahle u velekiwe hi mukhuva wa nyama, loyi un’wana a n’wi kumeke hi wansati loyi a ntshunxekeke u velekiwe hi ku ya hi xitshembiso.
24  Swilo leswi i nkombiso wo fanekisela; hikuva vavasati lava va vula mintwanano yimbirhi, wun’wana wu huma eNtshaveni ya Sinayi, lowu velekaka vana va va evuhlongeni, ku nga Agara.
25  Kutani Agara loyi u yimela Sinayi, ntshava ya le Arabiya, naswona u yelana na Yerusalema namuntlha, hikuva u le vuhlongeni ni vana vakwe.
26  Kambe Yerusalema wa le henhla u ntshunxekile, naswona i mana wa hina.
27  Hikuva ku tsariwile: “Tsaka, wena wansati wa mhika loyi a nga velekiki; bana nkulungwana, u huwelela hi matimba, wena wansati la nga fikeriwiki hi switlhavi swa ku veleka; hikuva vana va wansati loyi a lahliweke va tele ngopfu ku tlula va loyi a nga ni nuna.”
28  Kutani hina, vamakwerhu, hi vana va xitshembiso hilaha Isaka a a ri hakona.
29  Kambe ku fana ni le nkarhini lowu loyi a velekiweke hi mukhuva wa nyama a sunguleke ku xanisa loyi a velekiweke hi mukhuva wa moya, nisweswi swi tano.
30  Nilokoswiritano, xana Tsalwa ri ri yini? “Hlongola nandza loyi wa xisati ni n’wana wakwe, hikuva n’wana wa nandza wa xisati a nge pfuki a ve mudyandzhaka swin’we ni n’wana wa wansati loyi a ntshunxekeke.”
31  Hikwalaho, vamakwerhu, hina a hi vana va nandza wa xisati, kambe hi va wansati loyi a ntshunxekeke.
6  Vamakwerhu, hambiloko munhu a teka goza leri hoxeke a nga si swi lemuka, n’wina lava nga ni timfanelo ta moya ringetani ku ololoxa munhu wo tano hi moya wo rhula, mi ri karhi mi tiveka tihlo hinkwenu, hi ku chava leswaku na n’wina mi nga ringiwa.
2  Hambetani mi rhwalelana mindzhwalo, xisweswo mi hetisisa nawu wa Kreste.
3  Hikuva loko munhu a ehleketa leswaku yena i nchumu kasi a hi nchumu, u xisa mianakanyo yakwe.
4  Kambe un’wana ni un’wana a a kombise leswi ntirho wa yena wu nga swona, kutani u ta va ni xivangelo xo khana malunghana na yena hi yexe, naswona ku nga ri hi ku tiringanisa ni munhu un’wana.
5  Hikuva un’wana ni un’wana u ta rhwala ndzhwalo wakwe.
6  Ku tlula kwalaho, mani na mani loyi a dyondzisiwaka rito hi nomu a a avelane swilo leswinene hinkwaswo ni loyi a nyikaka dyondzo yo tano ya nomu.
7  Mi nga tshuki mi hambukisiwa: Xikwembu a hi xa ku vungunyiwa. Hikuva xin’wana ni xin’wana lexi munhu a xi byalaka, u ta tlhela a tshovela xona;
8  hikuva loyi a byalelaka nyama ya yena u ta tshovela ku onhaka enyameni yakwe, kambe loyi a byalelaka moya u ta tshovela vutomi lebyi nga heriki emoyeni.
9  Kutani hi nga tshiki ku endla leswi nga swinene, hikuva hi nguva leyi faneleke hi ta tshovela loko hi nga karhali.
10  Kunene, loko ntsena hi ri ni nkarhi lowunene wa swona, a hi endleleni hinkwavo leswi nga swinene, kambe ngopfu-ngopfu lava nga swin’we na hina eripfumelweni.
11  Vonani leswaku ndzi mi tsalele hi tinhlanga to kurisa ku yini hi voko ra mina.
12  Hinkwavo lava lavaka ku va ni ku languteka loku tsakisaka enyameni hi vona lava ringetaka ku mi sindzisa leswaku mi yimbisiwa, ntsena leswaku va nga xanisiwi hikwalaho ka mhandzi ya nxaniso ya Kreste, Yesu.
13  Hikuva hambi ku ri lava yimbisiwaka a va wu hlayisi Nawu, kambe va lava leswaku n’wina mi yimbisiwa leswaku va va ni xivangelo xo tibuma hi nyama ya n’wina.
14  Swi nga tshuki swi endleka leswaku ndzi tibuma hi swin’wana, loko ku nga ri hi mhandzi ya nxaniso ya Hosi ya hina Yesu Kreste, loyi ha yena misava yi beleriweke eka mina, na mina ndzi beleriweke emisaveni.
15  Hikuva ku yimba ni ku ka munhu a nga yimbanga a hi nchumu, kambe xivumbiwa lexintshwa hi xona xi nga xanchumu.
16  Naswona hinkwavo lava nga ta famba hilaha ku hlelekeke hi nawu lowu wa mahanyelo, eka vona a ku ve ku rhula ni tintswalo, ku nga Israyele wa Xikwembu.
17  Ku sukela sweswi ku nga tshuki ku va ni munhu la ndzi karhataka, hikuva emirini wa mina ndzi rhwale mimfungho ya hlonga ra Yesu.
18  Musa lowu nga faneriwiki wa Hosi ya hina Yesu Kreste a wu ve ni moya lowu mi wu kombisaka, vamakwerhu. Amen.
5  Kreste u hi ntshunxile hikwalaho ka ntshunxeko wolowo. Hikokwalaho yimani mi tiyile, mi nga pfumeli ku tlhela mi nghenisiwa ejokweni ra vuhlonga.
2  Vonani! Mina, Pawulo, ndza mi byela leswaku loko mo yimbisiwa, Kreste u ta va a nga pfuni nchumu eka n’wina.
3  Ku tlula kwalaho, ndzi tlhela ndzi nyikela vumbhoni eka munhu un’wana ni un’wana loyi a yimbisiwaka leswaku u boheka ku endla Nawu hinkwawo.
4  Mi pambukile eka Kreste, n’wina lava ringetaka ku vuriwa lava lulameke hi nawu; mi wile eka musa wa yena lowu nga faneriwiki.
5  Loko ku ri hina, hi moya hi ku rindzele hi mapfundza ku lulama loku languteriweke hikwalaho ka ripfumelo.
6  Hikuva malunghana na Kreste Yesu ku yimba kumbe ku ka munhu a nga yimbanga a hi swa risima, kambe ripfumelo leri tirhaka hi rirhandzu i ra risima.
7  A mi tsutsuma kahle. I mani loyi a mi siveleke ku hambeta mi yingisa ntiyiso?
8  Nkhongotelo wa muxaka lowu a wu humi eka yena Loyi a mi vitanaka.
9  Comela lexitsongo xi kukumuxa mbila hinkwayo.
10  Ndza tiyiseka hi n’wina lava nga ni vun’we ni Hosi leswaku a mi nge ehleketi hi ndlela yin’wana; kambe loyi a mi karhataka u ta tiyisela ku avanyisiwa kakwe, ku nga khathariseki leswaku i mani.
11  Loko ku ri mina, vamakwerhu, loko ndza ha chumayela hi ku yimba, ha yini ndza ha xanisiwa? Kutani, hakunene, xikhunguvanyiso xa mhandzi ya nxaniso xi herisiwile.
12  Ndzi navela onge vanhu lava ringetaka ku mi vangela ngundzungundzu va nga tsheniwa.
13  Ina, n’wina mi vitaneriwe ntshunxeko, vamakwerhu; ntsena mi nga tirhisi ntshunxeko lowu wu va nkucetelo wa swa nyama, kambe tirhelanani tanihi mahlonga hi rirhandzu.
14  Hikuva Nawu hinkwawo wu hetisisiwa hi rito rin’we, leri nge: “U fanele u rhandza warikwenu kukota loko u tirhandza.”
15  Kambe, loko mi tshamela ku lumana ni ku mitana, tivoneleni leswaku mi nga lovisani.
16  Kambe ndzi ri, Hambetani mi famba hi moya kutani a mi nge ku hetisisi ku navela ka nyama nikatsongo.
17  Hikuva nyama yi lwisana ni moya eku naveleni ka yona, kasi moya wu lwisana ni nyama; hikuva swona swa lwisana, lerova leswi mi rhandzaka ku swi endla a mi swi endli.
18  Ku tlula kwalaho, loko mi kongomisiwa hi moya, a mi kona ehansi ka nawu.
19  Kutani mintirho ya nyama ya vonaka, yona i vumbhisa, thyaka, ku tikhoma ko biha,
20  ku gandzela swifaniso swa hava, xiendlo xa vungoma, vulala, dzolonga, mavondzo, swifafa, ku kanetana, ku avana, mimpambukwa,
21  mona, minkarhi ya ku dakwa, minkhuvo ya huwa, ni swilo swo fana ni sweswo. Malunghana ni swilo leswi ndza mi lemukisa, hilaha ndzi mi lemukiseke hakona, leswaku lava hanyaka hi swilo swo tano a va nge dyi ndzhaka ya mfumo wa Xikwembu.
22  Hi tlhelo rin’wana, mihandzu ya moya i rirhandzu, ntsako, ku rhula, ku va ni mbilu yo leha, musa, vunene, ripfumelo,
23  ku olova, ku tikhoma. A wu kona nawu lowu solaka swilo sweswo.
24  Ku tlula kwalaho, lava va nga va ka Kreste Yesu va belele nyama swin’we ni ku tshwa ni ku navela ka yona.
25  Loko hi hanya hi moya, nakambe a hi hambeteni hi famba hilaha ku hlelekeke hi moya.
26  Hi nga tshuki hi tikurisa, hi pfuxa ku phikizana, hi va ni mona eka van’wana.
1  Mina Pawulo, muapostola, loyi a nga humiki eka vanhu naswona a nga vekiwangiki hi munhu, kambe loyi a vekiweke hi Yesu Kreste ni Xikwembu Tatana, lexi n’wi pfuxeke eka lava feke,
2  ni vamakwerhu hinkwavo lava nga na mina, eka mavandlha ya Galatiya:
3  Onge mi nga va ni musa lowu nga faneriwiki ni ku rhula leswi humaka eka Xikwembu Tata wa hina ni le ka Hosi Yesu Kreste.
4  U tinyiketile hikwalaho ka swidyoho swa hina leswaku a hi kutsula hi ku ya hi ku rhandza ka Xikwembu tlhelo Tata wa hina, eka mafambiselo ya swilo ya sweswi lama hombolokeke,
5  loyi ku vangama ku nga ka yena hi masiku ni masiku. Amen.
6  Ndza hlamala leswi mi hatlisaka mi susiwa eka Loyi a mi vitaneke hi musa lowu nga faneriwiki wa Kreste mi ya eka muxaka wun’wana wa mahungu lamanene.
7  Kambe a hi un’wana; ntsena ku ni van’wana lava mi karhataka ni ku lava ku soholota mahungu lamanene malunghana na Kreste.
8  Hambiswiritano, niloko hina kumbe ntsumi ya le tilweni ho mi byela leswi fanaka ni mahungu lamanene ku tlula leswi hi mi byelaka swona tanihi mahungu lamanene, a yi rhukaniwe.
9  Hilaha hi vuleke hakona laha henhla, sweswi ndzi tlhela ndzi vula, Mani na mani loyi a mi byelaka leswi fanaka ni mahungu lamanene ku tlula leswi mi swi amukeleke, a a rhukaniwe.
10  Entiyisweni, xana sweswi ndzi ringeta ku khorwisa vanhu kumbe Xikwembu? Kumbe, xana ndzi lava ku tsakisa vanhu? Loko a ndza ha tsakisa vanhu, a ndzi nga ta va hlonga ra Kreste.
11  Hikuva ndza mi tivisa, vamakwerhu, leswaku mahungu lamanene lawa ndzi ma vuleke tanihi mahungu lamanene a hi nchumu wa munhu;
12  hikuva a ndzi ma kumanga eka munhu, kumbe ku dyondzisiwa wona, loko ku nga ri ku hlavuteriwa hi Yesu Kreste.
13  Ina, n’wina mi twile malunghana ni ku tikhoma ka mina ko sungula ka Xiyuda, leswaku a ndzi tshamela ku xanisa vandlha ra Xikwembu ni ku ri hlakata hilaha ku tlurisaka,
14  naswona a ndzi endla nhluvuko lowukulu eka Xiyuda ku tlula vo tala va tintangha ta mina erixakeni ra ka hina, tanihi leswi a ndzi hisekela ngopfu mindhavuko ya vatatana.
15  Kambe loko Xikwembu, lexi xi ndzi hambaniseke ni mbeleko wa mana wa mina kutani xi ndzi vitana hi musa wa xona lowu nga faneriwiki, xi swi vone swi fanerile
16  ku hlavutela N’wana wa xona eka mina, leswaku ndzi vula mahungu lamanene malunghana na yena ematikweni, a ndzi tihlanganisanga xikan’we-kan’we ni nyama ni ngati.
17  Naswona a ndzi tlhandlukelanga eYerusalema eka lava a va ri vaapostola mina ndzi nga si va yena, kambe ndzi ye eArabiya, kutani ndzi vuya eDamaska.
18  Hi lembe ra vunharhu ndzi tlhandlukele eYerusalema ndzi endzela Khefasi, kutani ndzi tshama na yena masiku ya 15.
19  Kambe a ndzi n’wi vonanga ni un’we wa vaapostola, loko ku nga ri Yakobo ntsena makwavo wa Hosi.
20  Kutani malunghana ni swilo leswi ndzi mi tsalelaka swona, maswivo, emahlweni ka Xikwembu, a ndzi hembi.
21  Endzhaku ka sweswo ndzi ye eswifundzheni swa Siriya ni swa Kilikiya.
22  Kambe a ndzi nga tiviwi hi xikandza emavandlheni ya le Yudiya lawa a ma ri evun’weni na Kreste;
23  a ma tshamela ku twa leswi ntsena: “Munhu loyi a hi xaniseke eku sunguleni sweswi u vula mahungu lamanene hi ta ripfumelo leri a ri hlakateke eku sunguleni.”
24  Hiloko ma sungula ku vangamisa Xikwembu hikwalaho ka mina.
2  Endzhaku ka malembe ya 14 ndzi tlhele ndzi tlhandlukela eYerusalema ndzi ri na Barnaba, nakambe ndzi fambe swin’we na Tito.
2  Kambe ndzi tlhandlukile hikwalaho ko hlavuteriwa. Kutani ndzi va andlalela mahungu lamanene lawa ndzi ma chumayelaka exikarhi ka matiko, hambiswiritano, lava a va ri vanhu lava tivekaka a ndzi va vekela wona exihundleni, hi ku chava leswaku hi ndlela yo karhi a ndzi tsutsuma kumbe ndzi tsutsumele swa hava.
3  Nilokoswiritano, hambi ku ri Tito, loyi a a ri na mina, a nga bohekanga ku yimbisiwa, hambileswi a a ri Mugriki.
4  Kambe hikwalaho ka vamakwerhu va mavunwa lava nghenisiweke hi ku nyandlamela, lava ngheneke hi ku tumbela va ta kambela ntshunxeko wa hina lowu hi nga na wona evun’weni na Kreste Yesu, leswaku va hi endla mahlonga hi ku helela—
5  a hi tinyiketanga eka vona hi ku titsongahata, e-e, hambi hi nkarhinyana, leswaku ntiyiso wa mahungu lamanene wu tshama wu ri eka n’wina.
6  Kambe loko ku ri lava a va vonaka va ri xo karhi —a ku na ku hambana eka mina leswaku a va ri vanhu va muxaka muni eku sunguleni—Xikwembu a xi yi hi ku languteka ka munhu—entiyisweni, vanhu volavo lava tivekaka a va hundziselanga nchumu lexintshwa eka mina.
7  Kambe, ku hambana ni sweswo, loko va vona leswaku ndzi tamerisiwe mahungu lamanene ya lava nga yimbangiki, hilaha Petro a a tamerisiwe hakona ya lava va yimbeke —
8  hikuva Loyi a nyikeke Petro matimba lama faneleke ya ku va muapostola wa lava va yimbeke na mina u ndzi nyike matimba eka lava va nga va matiko;
9  ina, loko va tiva musa lowu nga faneriwiki lowu ndzi nyikiweke wona, Yakobo na Khefasi na Yohane, lava a va vonaka va ri tiphuphu, va nyike mina na Barnaba voko ra xinene ra ku hlangana swin’we, leswaku hi fanele ku ya ematikweni, kambe vona va ya eka lava va yimbeke.
10  Ntsena hina hi fanele ku tsundzuka swisiwana. Ndzi tlhele ndzi tiyimisela ku swi endla leswi hi mbilu hinkwayo.
11  Hambiswiritano, loko Khefasi a ta eAntiyoka, ndzi n’wi kanete hi langutanile, hikuva a a ri ni xisolo.
12  Hikuva ku nga si fika vavanuna van’wana lava humaka eka Yakobo, a a tshamela ku dya ni vanhu va matiko; kambe loko va fika, a suka kutani a tihlawula, hi ku chava va ntlawa lowu yimbeke.
13  Vayuda lavan’wana hinkwavo na vona va tihlanganisa na yena eka vukanganyisi lebyi, lerova hambi a ri Barnaba u fambisane na vona eka vukanganyisi bya vona.
14  Kambe loko ndzi vona leswaku a va nga fambi va lulama hi ku ya hi ntiyiso wa mahungu lamanene, ndzi byele Khefasi emahlweni ka vona hinkwavo: “Loko wena, hambileswi u nga Muyuda, u hanya kukota leswi matiko ma hanyisaka xiswona, ku nga ri leswi Vayuda va hanyisaka xiswona, swi endlekisa ku yini leswaku u sindzisa vanhu va matiko ku hanya hi ku ya hi mukhuva wa Vayuda?”
15  Hina lava hi nga Vayuda hi ntumbuluko, naswona hi nga riki vadyohi lava humaka eka vamatiko,
16  hilaha hi tivaka hakona leswaku munhu u vuriwa la lulameke ku nga ri hikwalaho ka mintirho ya nawu, kambe hi ripfumelo ntsena eka Kreste Yesu, tanihi leswi na hina hi veke ni ripfumelo eka Kreste Yesu, leswaku hi vuriwa lava lulameke hikwalaho ka ripfumelo eka Kreste, naswona ku nga ri hikwalaho ka mintirho ya nawu, hikuva ku hava nyama leyi nga ta vuriwa leyi lulameke hikwalaho ka mintirho ya nawu.
17  Kutani loko na hina hi kumiwe hi ri vadyohi, hi ku lava ku vuriwa lava lulameke hikwalaho ka Kreste, xana Kreste hakunene i mutirheli wa xidyoho? Sweswo swi nga tshuki swi endleka!
18  Hikuva loko ndzi tlhela ndzi aka swilo leswi ndzi tshameke ndzi swi wisa, ndzi tikombisa ndzi ri mutlula-nawu.
19  Loko ku ri mina, hikwalaho ka nawu ndzi file enawini, leswaku ndzi ta hanya eka Xikwembu.
20  Ndzi beleriwe swin’we na Kreste. A ka ha ri mina loyi a hanyaka, kambe i Kreste loyi a hanyaka evun’weni na mina. Hakunene, vutomi lebyi ndzi byi hanyaka sweswi ndzi ri wa nyama ndzi hanya hi ripfumelo leri nga eka N’wana wa Xikwembu, loyi a ndzi rhandzeke kutani a tinyiketa hikwalaho ka mina.
21  A ndzi wu bakanyi musa lowu nga faneriwiki wa Xikwembu; hikuva loko ku lulama ku tisiwa hi nawu, kahle-kahle Kreste a nga felanga nchumu.
3  N’wina Vagalatiya vo hunguka, i mani loyi a mi tiseke ehansi ka nhlohlotelo wo biha, n’wina lava Yesu Kreste a kombisiweke erivaleni ematihlweni ya n’wina a beleriwile?
2  Ndzi lava ku tiva leswi ntsena eka n’wina: Xana mi amukele moya hikwalaho ka mintirho ya nawu kumbe hikwalaho ko twa hi ripfumelo?
3  Xana mi hunguke hi mukhuva lowu? Endzhaku ko sungula hi swa moya xana sweswi mi hetelela hi swa nyama?
4  Xana mi langutane ni ku xaniseka ko tala swonghasi handle ka xikongomelo? Loko kunene a ku nga ri na xikongomelo.
5  Hikokwalaho, loyi a mi nyikaka moya ni ku endla mintirho ya matimba exikarhi ka n’wina, xana u swi endla hikwalaho ka mintirho ya nawu kumbe hikwalaho ko twa hi ripfumelo?
6  Tanihi leswi Abrahama a “vekeke ripfumelo eka Yehovha, kutani swi hlayiwe eka yena leswaku i ku lulama.”
7  Hakunene ma swi tiva leswaku lava namarhelaka ripfumelo hi vona lava nga vana va Abrahama.
8  Kutani Tsalwa, hi ku vona ka ha ri emahlweni leswaku Xikwembu a xi ta vula leswaku vanhu va matiko va lulamile hikwalaho ka ripfumelo, ri vule mahungu lamanene ka ha ri emahlweni eka Abrahama, lama nge: “Matiko hinkwawo ma ta katekisiwa hikwalaho ka wena.”
9  Hikwalaho lava namarhelaka ripfumelo va katekisiwa swin’we na Abrahama wo tshembeka.
10  Hikuva hinkwavo lava titshegeke hi mintirho ya nawu va rhukaniwa; hikuva ku tsariwile: “A ku rhukaniwe un’wana ni un’wana loyi a nga fambiki hi swilo hinkwaswo leswi tsariweke eka buku-nsongwa ya Nawu leswaku a swi endla.”
11  Ku tlula kwalaho, swa vonaka leswaku eka Xikwembu a nga kona loyi a vuriwaka la lulameke hi nawu, hikuva “loyi a lulameke u ta hanya hikwalaho ka ripfumelo.”
12  Kutani Nawu a wu ri namarheli ripfumelo, kambe “loyi a swi endlaka u ta hanya ha swona.”
13  Kreste u hi xavile a hi ntshunxa eka ndzhukano wa Nawu yena a va ndzhukano ematshan’weni ya hina, hikuva ku tsariwile: “A ku rhukaniwe munhu un’wana ni un’wana la hayekiweke emhandzini.”
14  Xikongomelo a ku ri leswaku nkateko wa Abrahama wu tisiwa hi ku tirhisa Yesu Kreste eka matiko, leswaku hi amukela moya lowu tshembisiweke hi ripfumelo ra hina.
15  Vamakwerhu, ndzi vulavula hi xifaniso xa munhu: Ntwanano lowu endliweke wu tirha, hambileswi wu nga wa munhu, a nga kona loyi a wu bakanyaka kumbe ku engetela swo karhi eka wona.
16  Kutani switshembiso swi vuriwe eka Abrahama ni le ka mbewu yakwe. Rito a ri vuli leswaku: “Ni le ka timbewu,” onge hiloko ri vula to tala, kambe tanihi le ka yin’we: “Ni le ka mbewu ya wena,” ku nga Kreste.
17  Ku tlula kwalaho, ndzi vula leswi: Malunghana ni ntwanano lowu Xikwembu xi wu endleke wu tirha eku sunguleni, a wu endliwi leswaku wu nga tirhi hi Nawu lowu veke kona endzhaku ka malembe ya 430, leswaku wu herisa xitshembiso.
18  Hikuva loko ndzhaka yi tisiwa hi nawu, a ya ha tisiwi hi xitshembiso; kasi Xikwembu hi musa xi yi nyike Abrahama hi xitshembiso.
19  Kutani, ha yini ku ve ni Nawu? Wu engeteriwile leswaku ku tlula nawu ku kombisiwa, kukondza ku fika mbewu leyi xitshembiso xi endliweke eka yona; naswona wu hundzisiwe hi tintsumi hi voko ra muhlanganisi.
20  Kutani laha ku khumbekaka munhu un’we ntsena a ku na muhlanganisi, kambe Xikwembu i xin’we ntsena.
21  Hikokwalaho, xana Nawu wu kanetana ni switshembiso swa Xikwembu? Sweswo swi nga tshuki swi endleka! Hikuva loko nawu lowu koteke ku nyika vutomi a wu nyikiwile, kahle-kahle ku lulama a ku ta va ku tisiwe hi nawu.
22  Kambe Tsalwa ri yise swilo hinkwaswo eku khotsiweni hi xidyoho, leswaku xitshembiso lexi humaka eripfumelweni eka Yesu Kreste xi nyikiwa lava kombisaka ripfumelo.
23  Hambiswiritano, ripfumelo ri nga si fika, a hi hlayisiwe ehansi ka nawu, hi yisiwa swin’we eku khotsiweni, hi langute ripfumelo leri a ri ta hlavuteriwa.
24  Hikwalaho Nawu wu hundzuke mukongomisi wa hina la yisaka eka Kreste, leswaku hi vuriwa lava lulameke hikwalaho ka ripfumelo.
25  Kambe leswi sweswi ripfumelo ri fikeke, a ha ha ri ehansi ka mukongomisi.
26  Entiyisweni, hinkwenu mi vana va Xikwembu hi ripfumelo ra n’wina eka Kreste Yesu.
27  Hikuva hinkwenu ka n’wina lava khuvuriweke eka Kreste mi ambale Kreste.
28  A ku na Muyuda kumbe Mugriki, a ku na hlonga kumbe munhu la ntshunxekeke, a ku na wanuna kumbe wansati; hikuva hinkwenu mi munhu un’we evun’weni na Kreste Yesu.
29  Ku tlula kwalaho, loko mi ri va ka Kreste, kunene mi mbewu ya Abrahama, vadyandzhaka malunghana ni xitshembiso.
