1  Rito ra Yehovha leri fikeke eka Yuwele n’wana wa Petuwele:
2  “Yingisani leswi, n’wina vakulukumba, mi rhiya ndleve, n’wina hinkwenu vaaki va tiko. Xana leswi swi endlekile emasikwini ya n’wina, kumbe emasikwini ya vatata wa n’wina?
3  Swi runguleleni vana va n’wina, kutani vana va n’wina va ta swi rungulela vana va vona, kasi vana va vona va ta swi rungulela xitukulwana lexi landzelaka.
4  Njiya yi dye leswi swi siyiweke hi xivungu; xijajana xi dye leswi swi siyiweke hi njiya; hele ri dye leswi swi siyiweke hi gerere.
5  “Pfukani, n’wina swidakwa, mi rila; kololani, n’wina hinkwenu lava va nwaka vhinyo, hikwalaho ka vhinyo yo tsokombela, hikuva yi wutliwile emilon’wini ya n’wina.
6  Hikuva ku ni tiko leri ri teke etikweni ra ka hina, leri nga ni matimba, leri nga hlayekiki. Meno ya rona i meno ya nghala, naswona ri ni tinhlaya ta nghala.
7  Ri endle murhi wa mina wa vhinya wu va xihlamariso, ni nkuwa wa mina wu va xikundzu. Kunene ri wu hohlotile, ri wu cukumeta. Swirhabyana swa wona swi hundzuke swo basa.
8  Kalakalani, hilaha nhwana la tikhameke hi nguvu yo khwaxa a endlaka hakona eka n’wini wa vuntshwa byakwe.
9  “Gandzelo ra mavele ni gandzelo ra swakunwa ma susiwile endlwini ya Yehovha; vaprista, vatirheli va Yehovha, va ririle.
10  Nsimu yi phangiwile, misava ya rila; hikuva mavele ma phangiwile, vhinyo leyintshwa yi omile, mafurha ma herile.
11  Varimi va tsongahatekile; varimi va masimu ya vhinya va kolorile, hikwalaho ka koroni ni hikwalaho ka maxalana; hikuva ntshovelo wa masimu wu lovile.
12  Murhi wa vhinya wu omile, ni nkuwa wu vunile. Loko ku ri murhi wa grenada, ni murhi wa ncindzu ni muapula, mirhi hinkwayo ya nhova, yi omile; hikuva ku khana ku khomiwe hi tingana eka vana va vanhu.
13  “Tikhameni, mi ba swifuva swa n’wina, n’wina vaprista. Kololani, n’wina vatirheli va le alitarini. Nghenani, vusiku byi hundza mi ambale nguvu yo khwaxa, n’wina vatirheli va Xikwembu xanga; hikuva gandzelo ra mavele ni gandzelo ra swakunwa, swi siveriwile endlwini ya Xikwembu xa n’wina.
14  Hlawulekisani nkarhi wa ku titsona swakudya. Hlengeletani nhlengeletano yo xiximeka. Hlanganisani vakulukumba, vaaki hinkwavo va tiko, endlwini ya Yehovha Xikwembu xa n’wina, mi huwelela eka Yehovha leswaku a mi pfuna.
15  “Oho siku rero; hikuva siku ra Yehovha ri le kusuhi, ri ta ta ku fana ni ku phanga ka Lowa Matimba Hinkwawo!
16  Xana swakudya a swi susiwanga emahlweni ka mahlo ya hina; ku tsaka ni ku tsakisisa, endlwini ya Xikwembu xa hina?
17  Makuwa yo oma ma vunile ehansi ka mafoxolo ya vona. Switlati a swi na nchumu. Madulu ma hirimuxiwile, hikuva mavele a ma kona.
18  Vona ndlela leyi xifuwo xi nga ni nhlomulo ha yona! Vona ndlela leyi mintlhambi ya tihomu yi tsendzelekeke ha yona! Hikuva ku hava madyelo ya yona. Naswona, mintlhambi ya tinyimpfu hi yona leyi yi rhwexiweke nandzu.
19  “Oho Yehovha, ndzi ta ku vitana; hikuva ndzilo wu lovise madyelo ya le mananga, ni langavi ri herise mirhi hinkwayo ya nhova.
20  Swiharhi swa nhova swi tshama swi langute wena, hikuva migerho ya mati yi omile, naswona ndzilo wu lovise madyelo ya le mananga.”
2  “Yimbani nanga eSiyoni, N’wina vavanuna, mi ba hungwe ra nyimpi entshaveni ya mina yo kwetsima. Vaaki hinkwavo va tiko a va rhurhumele; hikuva siku ra Yehovha ra ta, hikuva ri le kusuhi!
2  I siku ra munyama ni ku dzwihala, siku ra mapapa ni ku dzwihala lokukulu, ku fana ni ku vonakala ka vurhonga loku andlalekeke etintshaveni. “Ku ni vanhu vo tala, lava nga ni matimba; vo fana na vona a va si tshama va va kona ku sukela eminkarhini ya khale swinene, naswona endzhaku ka vona a va nge vi kona van’wana emalembeni ya xitukulwana xin’wana ku ya eka xitukulwana xin’wana.
3  Emahlweni ka vona ndzilo wu lovisile, naswona langavi ra herisa endzhaku ka vona. Tiko ri le mahlweni ka vona ku fana ni ntanga wa le Edeni; kambe endzhaku ka vona ku ni mananga yo pfumala vaaki, naswona a ku vanga na nchumu lexi poneke kona.
4  “Va languteka ku fana ni tihanci, ni ndlela leyi va tsutsumaka ha yona va fana ni tihanci ta nyimpi.
5  Va tshamela ku tlula-tlula hi mpfumawulo wo fana ni wa makalichi ehenhla ka tintshava, kukota mpfumawulo wa ndzilo lowu vuvumelaka lowu wu hisaka mahlanga. Va fana ni vanhu lava nga ni matimba, lava foleke va lunghekela nyimpi.
6  Vanhu va ta va ni switlhavi leswikulu hikwalaho ka vona. Loko ku ri swikandza hinkwaswo, kunene swi ta chava.
7  “Va tsutsuma kukota vavanuna lava nga ni matimba. Va tlhandluka erirhangwini kukota vavanuna va nyimpi. Un’wana ni un’wana wa vona u ya etindleleni takwe, a va hundzuluki emintileni ya vona.
8  A va susumetani. Va hambeta va famba, kukota munhu la tiyeke emirini endleleni yakwe; loko van’wana vo tshuka va wa exikarhi ka miseve, lavan’wana a va hambuki.
9  “Va tsutsumela emutini. Va tsutsuma erirhangwini. Va khandziya ehenhla ka tindlu. Va nghena hi mafasitere ku fana ni khamba.
10  Tiko ra rhurhumela emahlweni ka vona, matilo ma ninginikile. Dyambu ni n’weti swi hundzuke munyama, ni tinyeleti ti tlherisa ku vangama ka tona.
11  Kunene Yehovha u ta humesa rito rakwe emahlweni ka vandla rakwe ra nyimpi, hikuva nxaxa wa yena i wukulu swinene. Hikuva loyi a hetisisaka rito ra yena u ni matimba; hikuva siku ra Yehovha i rikulu naswona ri chavisa ngopfu, i mani loyi a nga ri tiyelaka?”
12  “Kutani ni sweswi,” ku vula Yehovha, “vuyani eka mina hi timbilu ta n’wina hinkwato, ni hi ku titsona swakudya ni hi ku rila ni hi ku kalakala.
13  Handzulani timbilu ta n’wina, ku nga ri tinguvu ta n’wina; mi vuya eka Yehovha Xikwembu xa n’wina, hikuva u ni nsovo, u ni tintswalo, u hlwela ku hlundzuka naswona u tele musa wa rirhandzu, kunene u ta tisola hikwalaho ka khombo leri.
14  I mani loyi a swi tivaka leswaku kumbexana u ta tlhela kutani a tisola, a siya mikateko endzhaku ka vona, gandzelo ra mavele ni gandzelo ra swakunwa eka Yehovha Xikwembu xa n’wina?
15  “N’wina, yimbani nanga eSiyoni. Hlawulekisani nkarhi wa ku titsona swakudya. Hlengeletani nhlengeletano yo xiximeka.
16  Hlengeletani vanhu. Hlawulekisani nhlengeletano. Hlengeletani vavanuna lava kuleke. Hlengeletani vana ni lava va an’waka mavele. Muteki a a hume ekamareni rakwe ra le mpfungwe, ni mutekiwa ekamareni rakwe ra vukati.
17  “Exikarhi ka rikupakupa ni alitari, vaprista, vatirheli va Yehovha, va rila va ku, ‘Oho Yehovha, vana ni nsovo eka vanhu va wena, u nga endli ndzhaka ya wena yi va ndzhukano, leswaku va fumiwa hi matiko man’wana. Ha yini va fanele va vula exikarhi ka vanhu, va ku: “Xi kwihi Xikwembu xa vona?”’
18  Yehovha u ta hisekela tiko ra yena naswona u ta va ni ntsetselelo eka vanhu va yena.
19  Yehovha u ta hlamula vanhu va yena a ku, ‘Maswivo, ndzi rhumela mavele ni vhinyo leyintshwa ni mafurha eka n’wina, kunene mi ta eneriseka ha swona; a ndzi nge he tlheli ndzi mi endla mi va ndzhukano exikarhi ka matiko.
20  Munhu wa le n’walungwini ndzi ta n’wi veka ekule na n’wina, entiyisweni ndzi ta n’wi yisa etikweni ro pfumala mati ni rhumbi, xikandza xa yena xi ta va xi langute elwandle ra le vuxeni, xikosi xa yena xi langute elwandle ra le vupela-dyambu. Kunene ku nun’hwa loku humaka eka yena ku ta tlhandluka, risema leri humaka eka yena ri ta tshamela ku tlhandluka; hikuva U ta endla nchumu lowukulu eka leswi Yena a swi endlaka.’
21  “U nga chavi, Wena misava. Tsaka u tsakisisa; hikuva Yehovha u ta endla nchumu lowukulu eka leswi Yena a swi endlaka.
22  Mi nga chavi, n’wina swivandzana swa nhova, hikuva madyelo ya le mananga ma ta va ya rihlaza hakunene. Hikuva murhi wu ta humesa mihandzu ya wona. Nkuwa ni murhi wa vhinya swi fanele swi humesa ntamu lowukulu wa swona.
23  Kutani n’wina vana va Siyoni, tsakani mi tsakisisa eka Yehovha Xikwembu xa n’wina; hikuva u ta mi nyika mpfula ya xixikana hi mpimo lowunene, u ta mi nisela maboboma, mpfula ya xixikana ni mpfula ya ximun’wana, ku fana ni le ku sunguleni.
24  Kutani swivuya swi fanele swi tala mavele lama basisiweke, makhuwana ya le xikamelweni ma ta khapakhapa hi vhinyo leyintshwa ni mafurha.
25  Ndzi ta mi riha hikwalaho ka malembe lawa njiya, xijajana, hele ni xivungu swi dyeke ha wona, vandla ra mina lerikulu ra nyimpi leri ndzi ri rhumeleke exikarhi ka n’wina.
26  Kunene mi ta dya, mi dya mi xurha, kutani mi ta dzunisa vito ra Yehovha Xikwembu xa n’wina, loyi a mi endleleke swo hlamarisa swonghasi; vanhu va mina a va nge khomiwi hi tingana hilaha ku nga riki na makumu.
27  N’wina mi ta tiva leswaku ndzi le xikarhi ka Israyele nileswaku hi mina Yehovha Xikwembu xa n’wina, ku hava un’wana. Vanhu va mina a va nge khomiwi hi tingana hilaha ku nga riki na makumu.
28  “Kutani endzhaku ka sweswo ndzi ta chululela moya wa mina ehenhla ka nyama ya muxaka wun’wana ni wun’wana, kunene vana va n’wina va majaha ni va vanhwanyana va ta profeta. Loko ku ri vavanuna lava kuleke eka n’wina, va ta lorha milorho. Loko ku ri majaha ya n’wina, ma ta vona swivono.
29  Naswona ndzi ta chululela moya wa mina eka malandza ya xinuna ni ya xisati emasikwini wolawo.
30  “Ndzi ta nyika swihlamariso ematilweni ni le misaveni, ngati ni ndzilo ni mapapa ya musi.
31  Dyambu ri ta hundzuka ri va munyama, n’weti wu ta va ngati, ku nga si fika siku lerikulu ni leri chavisaka ra Yehovha.
32  Kutani un’wana ni un’wana loyi a vitanaka vito ra Yehovha u ta pona; hikuva eNtshaveni ya Siyoni eYerusalema ku ta va ni lava balekeke, hilaha Yehovha a vuleke hakona, ni lava va poneke exikarhi ka vona, lava Yehovha a va vitanaka.”
3  “Hikuva waswivo, emasikwini wolawo ni le nkarhini wolowo, loko ndzi vuyisa makhumbi ya Yuda na Yerusalema,
2  ndzi tlhela ndzi hlengeleta matiko hinkwawo, ndzi ma tisa erivaleni ra le hansi ra Yehoxafati; ndzi ta ma avanyisa hikwalaho ka vanhu va mina ni ndzhaka ya mina, ku nga Israyele, loyi va n’wi hangalaseke exikarhi ka matiko; naswona va avelane tiko ra mina.
3  Va hambete va hoxa vuhlolotwana hikwalaho ka vanhu va mina; kutani a va nyiketa n’wana wa xinuna leswaku va kuma nghwavava, naswona a va nyiketa n’wana wa xisati leswaku va kuma vhinyo, leswaku va yi nwa.
4  “Nakambe, xana mi na yini na mina, N’wina Tiri na Sidoni na n’wina hinkwenu swifundzha swa Filisita? Xana mi ndzi hakela hi ku ndzi khoma hi ndlela yoleyo? Loko mi ndzi khoma hi ndlela yoleyo, hi rivilo, hi ku hatlisa swinene ndzi ta tlherisela ku tikhoma ka n’wina etinhlokweni ta n’wina.
5  Hikuva mi teke silivhere ya mina ni nsuku wa mina, naswona swilo swa mina leswi navelekaka mi swi nghenise etitempeleni ta n’wina;
6  vana va Yuda ni vana va Yerusalema mi va xavisele vana va Vagriki, hi xikongomelo xa ku va yisa ekule ni ndhawu ya vona;
7  maswivo, ndza va pfuxa leswaku va huma endhawini leyi mi va xaviseke eka yona, leswi mi swi endleke ndzi ta swi tlherisela etinhlokweni ta n’wina.
8  Ndzi ta xavisa vana va n’wina va majaha ni va vanhwanyana evokweni ra Yuda, kutani vona va fanele va va xavisela vanhu va Xeba, etikweni ra le kule swinene; hikuva Yehovha u swi vurile.
9  “Huwelelani leswi exikarhi ka matiko, ‘Hlawulekisani nyimpi! Pfuxani vavanuna lava nga ni matimba! A va tshinele! A va tlhandluke, vavanuna hinkwavo va nyimpi!
10  Fulani swikomu swa n’wina swi va mabanga ni swikhutulo swa n’wina swi va matlhari. Lowo tsana, a a vule a ku: “Mina ndzi wanuna wa matimba.”
11  Pfunani, mi ta, n’wina hinkwenu matiko lama rhendzeleke, mi hlengeletana.’” Endhawini yoleyo, Wena Yehovha, rhelerisela vanhu va wena lava nga ni matimba.
12  “Matiko a ma pfuxiwe, ma ta erivaleni ra le hansi ra Yehoxafati; hikuva ndzi ta tshama kona leswaku ndzi avanyisa matiko hinkwawo lama rhendzeleke.
13  “Nghenisani rihwevo, hikuva ntshovelo wu wupfile. Tanani, mi rhelela, hikuva xikamelo xa madiriva xi tele. Kahle-kahle makhuwana ya le xikamelweni ma khapakhapa; hikuva vubihi byi andzile.
14  Mintshungu, mintshungu yi le rivaleni ra le hansi leri timhaka ti tsemiwaka eka rona, hikuva siku ra Yehovha ri le kusuhi erivaleni ra le hansi leri timhaka ti tsemiwaka eka rona.
15  Kunene dyambu ni n’weti swi ta hundzuka munyama, kutani tinyeleti ti ta tlherisa ku vangama ka tona.
16  Yehovha u ta vomba a ri eSiyoni, u ta twarisa rito rakwe a ri eYerusalema. Kunene matilo ni misava swi ta ninginika; kambe Yehovha u ta va vutumbelo bya vanhu va yena, ni xisirhelelo xa vana va Israyele.
17  Kutani mi ta tiva leswaku hi mina Yehovha Xikwembu xa n’wina, la tshamaka eSiyoni entshaveni yo kwetsima. Yerusalema u fanele a va ndhawu yo kwetsima; loko ku ri vafambi, a va nge he tsemakanyi eka yena.
18  “Kutani esikwini rero tintshava ti ta thona vhinyo yo tsokombela, switsunga swi ta khuluka ntswamba, swinambyana hinkwaswo swa Yuda swi ta khuluka mati. Endlwini ya Yehovha ku ta va ni xihlovo, xi fanele xi cheleta nkova wa Mirhi ya Mimunga.
19  Loko ku ri Egipta, u ta va rhumbi; loko ku ri Edomu, u ta va mananga lama nga rhumbi, hikwalaho ka madzolonga lama nga ta wela vana va Yuda, lava halateke ngati leyi nga riki na nandzu etikweni ra vona.
20  Kambe loko ku ri Yuda, u ta va ni vaaki hilaha ku nga riki na makumu, na Yerusalema eka xitukulwana xin’wana ku ya eka xitukulwana xin’wana.
21  Kutani ngati ya vona leyi a ndzi yi teka yi ri ni nandzu, ndzi ta yi teka yi nga ri na nandzu; Yehovha u ta tshama eSiyoni.”
